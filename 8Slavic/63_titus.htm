<h4>1</h4>
<p>1 Павел, раб Божий, апостол же Иисус Христов, по вeрe избранных Божиих и разуму истины, яже по благочестию,
<p>2 о уповании жизни вeчныя, юже обeтова неложный Бог прежде лeт вeчных,
<p>3 яви же во времена своя слово свое проповeданием, еже мнe поручено бысть по повелeнию спасителя нашего Бога:
<p>4 титу, присному чаду по общей вeрe: благодать, милость, мир от Бога Отца и Господа Иисуса Христа Спаса нашего.
<p>5 Сего ради оставих тя в критe, да недокончанная исправиши и устроиши по всeм градом пресвитеры, якоже тебe аз повелeх:
<p>6 аще кто есть непорочен, единыя жены муж, чада имый вeрна, не во укорении блуда, или непокорива.
<p>7 Подобает бо епископу без порока быти, якоже Божию строителю: не себe угождающу, (не дерзу, не напрасливу,) не гнeвливу, не пияницe, не биицe, не скверностяжательну,
<p>8 но страннолюбиву, благолюбцу, цeломдренну, праведну, преподобну, воздержательну,
<p>9 держащемуся вeрнаго словесе по учению, да силен будет и утeшати во здравeм учении, и противящыяся обличати.
<p>10 Суть бо мнози непокориви, суесловцы и умом прельщени, наипаче же сущии от обрeзания,
<p>11 ихже подобает уста заграждати: иже вся домы развращают, учаще яже не подобает, сквернаго ради прибытка.
<p>12 Рече же нeкто от них, свой им пророк: критяне присно лживи, злии звeрие, утробы праздныя.
<p>13 Свидeтельство сие истинно есть. еяже ради вины обличай их нещадно, да здрави будут в вeрe,
<p>14 не внимающе иудейским баснем, ни заповeдем человeк отвращающихся от истины.
<p>15 Вся убо чиста чистым: оскверненым же и невeрным ничтоже чисто, но осквернися их и ум и совeсть.
<p>16 Бога исповeдуют вeдeти, а дeлы отмещутся его, мерзцы суще и непокориви и на всякое дeло благое неискусни.
<h4>2</h4>
<p>1 Ты же глаголи, яже подобает здравому учению:
<p>2 старцем трезвенным быти, честным, цeломдренным, здравствующым вeрою, любовию, терпeнием:
<p>3 старицам такожде во украшении столeпным, не клеветивым, не вину многу порабощенным, доброучительным,
<p>4 да уцeломудрят юныя, мужелюбицам быти, чадолюбицам,
<p>5 цeломдренным, чистым, домы добрe правящым, благим, покаряющымся своим мужем, да не слово Божие хулится:
<p>6 юношы такожде моли цeломудрствовати.
<p>7 О всем (же) сам себе подавая образ добрых дeл, во учении независтное (цeлость), честность, нетлeние,
<p>8 слово здравое, незазорное. да противный посрамится, ничтоже имeя глаголати о нас укорно.
<p>9 Рабы, своим господем повиноватися, во всем благоугодным быти, не прекословным,
<p>10 не крадущым, но вeру всяку являющым благу. да учение спасителя нашего Бога украшают во всем.
<p>11 Явися бо благодать Божия спасительная всeм человeком,
<p>12 наказующи нас, да отвергшеся нечестия и мирских похотей, цeломдренно и праведно и благочестно поживем в нынeшнем вeцe,
<p>13 ждуще блаженнаго упования и явления славы великаго Бога и спаса нашего Иисуса Христа,
<p>14 иже дал есть себе за ны, да избавит ны от всякаго беззакония и очистит себe люди избранны, ревнители добрым дeлом.
<p>15 Сия глаголи, и моли, и обличай со всяким повелeнием. да никтоже тя преобидит (презирает).
<h4>3</h4>
<p>1 Воспоминай тeм началствующым и владeющым повиноватися и покарятися, и ко всякому дeлу благу готовым быти:
<p>2 ни единаго хулити, не сварливым быти, но тихим, всяку являющым кротость ко всeм человeком.
<p>3 Бeхом бо иногда и мы несмысленни, и непокориви, и прельщени, работающе похотем и сластем различным, в злобe и зависти живуще, мерзцы (суще и) ненавидяще друг друга.
<p>4 Егда же благодать и человeколюбие явися спаса нашего Бога,
<p>5 не от дeл првных, ихже сотворихом мы, но по своей его милости, спасе нас банею пакибытия и обновления духа святаго,
<p>6 егоже излия на нас обильно Иисус Христом, спасителем нашим,
<p>7 да оправдившеся благодатию его, наслeдницы будем по упованию жизни вeчныя.
<p>8 (Чадо тите,) вeрно слово, и о сих хощу тя извeщати (утвердити), да пекутся добрым дeлом прилeжати вeровавшии Богу: сия суть полезна человeком и добра.
<p>9 Буих же стязаний и родословий и рвений и сваров законных отступай: суть бо неполезны и суетны.
<p>10 Еретика человeка по первом и вторeм наказании отрицайся,
<p>11 вeдый, яко развратися таковый, и согрeшает, и есть самоосужден.
<p>12 егда послю артему к тебe или тихика, потщися приити ко мнe в никополь: тамо бо судих озимeти.
<p>13 Зину законника и аполлоса скоро предпосли, и да ничтоже им скудно будет.
<p>14 Да учатся же и наши добрым дeлом прилeжати в нужная требования, да не будут безплодни.
<p>15 Цeлуют тя со мною сущии вси. Цeлуй любящыя ны в вeрe. Благодать со всeми вами. Аминь.
