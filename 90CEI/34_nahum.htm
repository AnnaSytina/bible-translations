<h4>1</h4>
<p>1 Oracolo su Ninive. Libro della visione di Naum da Elkos.
<p>2 Un Dio geloso e vendicatore è il Signore,<br/> vendicatore è il Signore pieno di collera.<br/> Il Signore si vendica degli avversari<br/> e serba rancore verso i nemici.
<p>3 Il Signore è lento all’ira ma grande nella potenza<br/> e nulla lascia impunito. Nell’uragano e nella tempesta è il suo cammino<br/> e le nubi sono la polvere dei suoi passi.
<p>4 Minaccia il mare e lo rende asciutto,<br/> prosciuga tutti i fiumi. Basan e il Carmelo inaridiscono,<br/> anche il fiore del Libano languisce.
<p>5 Davanti a lui tremano i monti,<br/> ondeggiano i colli. Si leva la terra davanti a lui,<br/> il mondo e tutti i suoi abitanti.
<p>6 Davanti al suo sdegno chi può resistere<br/> e affrontare il furore della sua ira? La sua collera si spande come il fuoco<br/> e alla sua presenza le rocce si spezzano.
<p>7 Buono è il Signore un asilo sicuro<br/> nel giorno dell’angoscia. Si prende cura di chi si rifugia in lui
<p>8 anche quando l’inondazione avanza. Distrugge chi insorge contro di lui,<br/> i suoi nemici insegue nelle tenebre.
<p>9 Che cosa tramate voi contro il Signore?<br/> Egli distrugge:<br/> non sopravverrà due volte la sciagura,
<p>10 poiché intrecciati come rovi,<br/> avvinazzati come ubriachi,<br/> saranno consunti come paglia secca.
<p>11 Da te è uscito<br/> colui che trama il male contro il Signore.
<p>12 Così dice il Signore:<br/> «Siano pure potenti siano pure numerosi,<br/> saranno falciati e spariranno.<br/> Ma se ti ho afflitto non ti affliggerò più .
<p>13 Ora infrangerò il suo giogo che ti opprime,<br/> spezzerò le tue catene».
<p>14 Contro di te decreta il Signore:<br/> «Nessuna discendenza porterà il tuo nome,<br/> dal tempio dei tuoi dèi farò sparire<br/> le statue scolpite e quelle fuse,<br/> preparerò il tuo sepolcro poiché non vali nulla».
<h4>2</h4>
<p>1 Ecco sui monti i passi d’un messaggero<br/> che annuncia la pace!<br/> Celebra le tue feste Giuda sciogli i tuoi voti,<br/> poiché il malvagio non passerà più su di te:<br/> egli è del tutto annientato.
<p>2 Contro di te avanza un distruttore.<br/> «Monta la guardia alla fortezza,<br/> sorveglia le vie cingi i tuoi fianchi,<br/> raccogli tutte le forze».
<p>3 Infatti il Signore restaura il vanto di Giacobbe,<br/> rinnova il vanto d’Israele,<br/> anche se i briganti li hanno depredati<br/> e saccheggiano i loro tralci.
<p>4 Lo scudo dei suoi prodi rosseggia,<br/> i guerrieri sono vestiti di scarlatto,<br/> come fuoco scintillano i carri di ferro<br/> pronti all’attacco,<br/> si brandiscono le lance.
<p>5 Per le vie avanzano i carri,<br/> scorrazzano per le piazze,<br/> il loro aspetto è come di fiamma,<br/> guizzano come saette.
<p>6 Si fa l’appello dei più coraggiosi,<br/> che accorrendo si urtano:<br/> essi si slanciano verso le mura,<br/> la copertura di scudi è formata.
<p>7 Le porte dei fiumi si aprono,<br/> la reggia trema tutta.
<p>8 La Signora è condotta in esilio,<br/> le sue ancelle gemono<br/> con voce come di colombe,<br/> percuotendosi il petto.
<p>9 Ninive è sempre stata come una vasca piena d’acqua,<br/> ma ora le acque sfuggono.<br/> «Fermatevi! Fermatevi!» ma nessuno si volta.
<p>10 «Saccheggiate l’argento saccheggiate l’oro».<br/> Ci sono tesori infiniti ammassi d’oggetti preziosi!
<p>11 Devastazione spoliazione desolazione;<br/> cuori scoraggiati ginocchia vacillanti,<br/> brividi ai fianchi,<br/> su tutti i volti il pallore.
<p>12 Dov’è la tana dei leoni,<br/> il luogo dove venivano nutriti i leoncelli?<br/> Là si rifugiavano il leone la leonessa e i leoncelli<br/> e nessuno li disturbava.
<p>13 Il leone sbranava per i suoi piccoli,<br/> azzannava per le sue leonesse;<br/> riempiva i suoi covi di preda le sue tane di rapina.
<p>14 «Eccomi a te<br/> - oracolo del Signore degli eserciti -:<br/> manderò in fumo la tua moltitudine<br/> e la spada divorerà i tuoi leoncelli.<br/> Distruggerò dalla terra le tue prede,<br/> non si udrà più la voce dei tuoi messaggeri».
<h4>3</h4>
<p>1 Guai alla città sanguinaria,<br/> piena di menzogne,<br/> colma di rapine,<br/> che non cessa di depredare!
<p>2 Sibilo di frusta fracasso di ruote,<br/> scalpitìo di cavalli cigolìo di carri,
<p>3 cavalieri incalzanti lampeggiare di spade,<br/> scintillare di lance feriti in quantità,<br/> cumuli di morti cadaveri senza fine,<br/> s’inciampa nei cadaveri.
<p>4 è per le tante seduzioni della prostituta,<br/> della bella maliarda della maestra d’incanti,<br/> che faceva mercato dei popoli con le sue tresche<br/> e delle nazioni con i suoi incantesimi.
<p>5 «Eccomi a te<br/> - oracolo del Signore degli eserciti -:<br/> alzerò le tue vesti fin sulla faccia<br/> e mostrerò alle nazioni la tua nudità,<br/> ai regni le tue vergogne.
<p>6 Ti getterò addosso immondizie,<br/> ti svergognerò ti esporrò al ludibrio.
<p>7 Allora chiunque ti vedrà fuggirà da te<br/> e dirà: “Ninive è distrutta! Chi la compiangerà?<br/> Dove cercherò chi la consoli?”.
<p>8 Sei forse più forte di Tebe,<br/> adagiata sui canali del Nilo,<br/> circondata dalle acque?<br/> Per baluardo aveva il mare<br/> e per bastione le acque.
<p>9 L’Etiopia e l’Egitto erano la sua forza<br/> che non aveva limiti.<br/> Put e i Libi erano i suoi alleati.
<p>10 Eppure anch’essa fu deportata,<br/> andò schiava in esilio.<br/> Anche i suoi bambini furono sfracellati<br/> ai crocicchi di tutte le strade.<br/> Si spartirono a sorte i suoi nobili<br/> e tutti i suoi grandi furono messi in catene.
<p>11 Anche tu berrai fino a ubriacarti e ti sentirai venir meno,<br/> anche tu cercherai scampo dal nemico.
<p>12 Tutte le tue fortezze sono come alberi di fico<br/> carichi di frutti primaticci:<br/> appena scossi cadono<br/> in bocca a chi li vuole mangiare.
<p>13 Ecco il tuo popolo: in te vi sono solo donne;<br/> si spalanca la porta della tua terra ai nemici,<br/> il fuoco divora le tue sbarre.
<p>14 Attingi acqua per l’assedio rinforza le tue difese,<br/> pesta l’argilla impasta mattoni prendi gli stampi.
<p>15 Eppure il fuoco divorerà te,<br/> ti sterminerà la spada,<br/> anche se ti moltiplicassi come le cavallette,<br/> se diventassi numerosa come le locuste,
<p>16 e moltiplicassi i tuoi mercanti<br/> più che le stelle del cielo.<br/> La cavalletta mette le ali e vola via!
<p>17 Quelli che ti controllano sono come le locuste,<br/> i tuoi funzionari come sciami di cavallette,<br/> che si annidano fra i muretti quando è freddo,<br/> ma quando spunta il sole si dileguano<br/> e non si sa dove siano andate.
<p>18 Re di Assur i tuoi pastori dormono,<br/> si riposano i tuoi eroi!<br/> Il tuo popolo è disperso per i monti<br/> e nessuno lo raduna.
<p>19 Non c’è rimedio per la tua ferita,<br/> incurabile è la tua piaga.<br/> Chiunque sentirà tue notizie batterà le mani.<br/> Perché su chi non si è riversata<br/> senza tregua la tua crudeltà?».
