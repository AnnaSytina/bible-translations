<h4>1</h4>
<p>1 Proverbi di Salomone figlio di Davide re d’Israele,
<p>2 per conoscere la sapienza e l’istruzione,<br/> per capire i detti intelligenti,
<p>3 per acquistare una saggia educazione,<br/> equità giustizia e rettitudine,
<p>4 per rendere accorti gli inesperti<br/> e dare ai giovani conoscenza e riflessione.
<p>5 Il saggio ascolti e accrescerà il sapere,<br/> e chi è avveduto acquisterà destrezza,
<p>6 per comprendere proverbi e allegorie,<br/> le massime dei saggi e i loro enigmi.
<p>7 Il timore del Signore è principio della scienza;<br/> gli stolti disprezzano la sapienza e l’istruzione.
<p>8 Ascolta figlio mio l’istruzione di tuo padre<br/> e non disprezzare l’insegnamento di tua madre,
<p>9 perché saranno corona graziosa sul tuo capo<br/> e monili per il tuo collo.
<p>10 Figlio mio se i malvagi ti vogliono sedurre,<br/> tu non acconsentire!
<p>11 Se ti dicono: «Vieni con noi,<br/> complottiamo per spargere sangue,<br/> insidiamo senza motivo l’innocente,
<p>12 inghiottiamoli vivi come fa il regno dei morti,<br/> interi come coloro che scendono nella fossa;
<p>13 troveremo ogni specie di beni preziosi,<br/> riempiremo di bottino le nostre case,
<p>14 tu tirerai a sorte la tua parte insieme con noi,<br/> una sola borsa avremo in comune»,
<p>15 figlio mio non andare per la loro strada,<br/> tieniti lontano dai loro sentieri!
<p>16 I loro passi infatti corrono verso il male<br/> e si affrettano a spargere sangue.
<p>17 Invano si tende la rete<br/> sotto gli occhi di ogni sorta di uccelli.
<p>18 Ma costoro complottano contro il proprio sangue,<br/> pongono agguati contro se stessi.
<p>19 Tale è la fine di chi è avido di guadagno;<br/> la cupidigia toglie di mezzo colui che ne è dominato.
<p>20 La sapienza grida per le strade,<br/> nelle piazze fa udire la voce;
<p>21 nei clamori della città essa chiama,<br/> pronuncia i suoi detti alle porte della città:
<p>22 «Fino a quando o inesperti amerete l’inesperienza<br/> e gli spavaldi si compiaceranno delle loro spavalderie<br/> e gli stolti avranno in odio la scienza?
<p>23 Tornate alle mie esortazioni:<br/> ecco io effonderò il mio spirito su di voi<br/> e vi manifesterò le mie parole.
<p>24 Perché vi ho chiamati ma avete rifiutato,<br/> ho steso la mano e nessuno se ne è accorto.
<p>25 Avete trascurato ogni mio consiglio<br/> e i miei rimproveri non li avete accolti;
<p>26 anch’io riderò delle vostre sventure,<br/> mi farò beffe quando su di voi verrà la paura,
<p>27 quando come una tempesta vi piomberà addosso il terrore,<br/> quando la disgrazia vi raggiungerà come un uragano,<br/> quando vi colpiranno angoscia e tribolazione.
<p>28 Allora mi invocheranno ma io non risponderò,<br/> mi cercheranno ma non mi troveranno.
<p>29 Perché hanno odiato la sapienza<br/> e non hanno preferito il timore del Signore,
<p>30 non hanno accettato il mio consiglio<br/> e hanno disprezzato ogni mio rimprovero;
<p>31 mangeranno perciò il frutto della loro condotta<br/> e si sazieranno delle loro trame.
<p>32 Sì lo smarrimento degli inesperti li ucciderà<br/> e la spensieratezza degli sciocchi li farà perire;
<p>33 ma chi ascolta me vivrà in pace<br/> e sarà sicuro senza temere alcun male».
<h4>2</h4>
<p>1 Figlio mio se tu accoglierai le mie parole<br/> e custodirai in te i miei precetti,
<p>2 tendendo il tuo orecchio alla sapienza,<br/> inclinando il tuo cuore alla prudenza,
<p>3 se appunto invocherai l’intelligenza<br/> e rivolgerai la tua voce alla prudenza,
<p>4 se la ricercherai come l’argento<br/> e per averla scaverai come per i tesori,
<p>5 allora comprenderai il timore del Signore<br/> e troverai la conoscenza di Dio,
<p>6 perché il Signore dà la sapienza,<br/> dalla sua bocca escono scienza e prudenza.
<p>7 Egli riserva ai giusti il successo,<br/> è scudo a coloro che agiscono con rettitudine,
<p>8 vegliando sui sentieri della giustizia<br/> e proteggendo le vie dei suoi fedeli.
<p>9 Allora comprenderai l’equità e la giustizia,<br/> la rettitudine e tutte le vie del bene,
<p>10 perché la sapienza entrerà nel tuo cuore<br/> e la scienza delizierà il tuo animo.
<p>11 La riflessione ti custodirà<br/> e la prudenza veglierà su di te,
<p>12 per salvarti dalla via del male,<br/> dall’uomo che parla di propositi perversi,
<p>13 da coloro che abbandonano i retti sentieri<br/> per camminare nelle vie delle tenebre,
<p>14 che godono nel fare il male<br/> e gioiscono dei loro propositi perversi,
<p>15 i cui sentieri sono tortuosi<br/> e le cui strade sono distorte;
<p>16 per salvarti dalla donna straniera,<br/> dalla sconosciuta che ha parole seducenti,
<p>17 che abbandona il compagno della sua giovinezza<br/> e dimentica l’alleanza con il suo Dio.
<p>18 La sua casa conduce verso la morte<br/> e verso il regno delle ombre i suoi sentieri.
<p>19 Quanti vanno da lei non fanno ritorno,<br/> non raggiungono i sentieri della vita.
<p>20 In tal modo tu camminerai sulla strada dei buoni<br/> e rimarrai nei sentieri dei giusti,
<p>21 perché gli uomini retti abiteranno nel paese<br/> e gli integri vi resteranno,
<p>22 i malvagi invece saranno sterminati dalla terra<br/> e i perfidi ne saranno sradicati.
<h4>3</h4>
<p>1 Figlio mio non dimenticare il mio insegnamento<br/> e il tuo cuore custodisca i miei precetti,
<p>2 perché lunghi giorni e anni di vita<br/> e tanta pace ti apporteranno.
<p>3 Bontà e fedeltà non ti abbandonino:<br/> légale attorno al tuo collo,<br/> scrivile sulla tavola del tuo cuore,
<p>4 e otterrai favore e buon successo<br/> agli occhi di Dio e degli uomini.
<p>5 Confida nel Signore con tutto il tuo cuore<br/> e non affidarti alla tua intelligenza;
<p>6 riconoscilo in tutti i tuoi passi<br/> ed egli appianerà i tuoi sentieri.
<p>7 Non crederti saggio ai tuoi occhi,<br/> temi il Signore e sta’ lontano dal male:
<p>8 sarà tutta salute per il tuo corpo<br/> e refrigerio per le tue ossa.
<p>9 Onora il Signore con i tuoi averi<br/> e con le primizie di tutti i tuoi raccolti;
<p>10 i tuoi granai si riempiranno oltre misura<br/> e i tuoi tini traboccheranno di mosto.
<p>11 Figlio mio non disprezzare l’istruzione del Signore<br/> e non aver a noia la sua correzione,
<p>12 perché il Signore corregge chi ama,<br/> come un padre il figlio prediletto.
<p>13 Beato l’uomo che ha trovato la sapienza,<br/> l’uomo che ottiene il discernimento:
<p>14 è una rendita che vale più dell’argento<br/> e un provento superiore a quello dell’oro.
<p>15 La sapienza è più preziosa di ogni perla<br/> e quanto puoi desiderare non l’eguaglia.
<p>16 Lunghi giorni sono nella sua destra<br/> e nella sua sinistra ricchezza e onore;
<p>17 le sue vie sono vie deliziose<br/> e tutti i suoi sentieri conducono al benessere.
<p>18 è un albero di vita per chi l’afferra,<br/> e chi ad essa si stringe è beato.
<p>19 Il Signore ha fondato la terra con sapienza,<br/> ha consolidato i cieli con intelligenza;
<p>20 con la sua scienza si aprirono gli abissi<br/> e le nubi stillano rugiada.
<p>21 Figlio mio custodisci il consiglio e la riflessione<br/> né mai si allontanino dai tuoi occhi:
<p>22 saranno vita per te<br/> e ornamento per il tuo collo.
<p>23 Allora camminerai sicuro per la tua strada<br/> e il tuo piede non inciamperà.
<p>24 Quando ti coricherai non avrai paura;<br/> ti coricherai e il tuo sonno sarà dolce.
<p>25 Non temerai per uno spavento improvviso,<br/> né per la rovina degli empi quando essa verrà,
<p>26 perché il Signore sarà la tua sicurezza<br/> e preserverà il tuo piede dal laccio.
<p>27 Non negare un bene a chi ne ha il diritto,<br/> se hai la possibilità di farlo.
<p>28 Non dire al tuo prossimo:<br/> «Va’ ripassa te lo darò domani»,<br/> se tu possiedi ciò che ti chiede.
<p>29 Non tramare il male contro il tuo prossimo,<br/> mentre egli dimora fiducioso presso di te.
<p>30 Non litigare senza motivo con nessuno,<br/> se non ti ha fatto nulla di male.
<p>31 Non invidiare l’uomo violento<br/> e non irritarti per tutti i suoi successi,
<p>32 perché il Signore ha in orrore il perverso,<br/> mentre la sua amicizia è per i giusti.
<p>33 La maledizione del Signore è sulla casa del malvagio,<br/> mentre egli benedice la dimora dei giusti.
<p>34 Dei beffardi egli si fa beffe<br/> e agli umili concede la sua benevolenza.
<p>35 I saggi erediteranno onore,<br/> gli stolti invece riceveranno disprezzo.
<h4>4</h4>
<p>1 Ascoltate o figli l’istruzione di un padre<br/> e fate attenzione a sviluppare l’intelligenza,
<p>2 poiché io vi do una buona dottrina;<br/> non abbandonate il mio insegnamento.
<p>3 Anch’io sono stato un figlio per mio padre,<br/> tenero e caro agli occhi di mia madre.
<p>4 Egli mi istruiva e mi diceva:<br/> «Il tuo cuore ritenga le mie parole;<br/> custodisci i miei precetti e vivrai.
<p>5 Acquista la sapienza acquista l’intelligenza;<br/> non dimenticare le parole della mia bocca<br/> e non allontanartene mai.
<p>6 Non abbandonarla ed essa ti custodirà,<br/> amala e veglierà su di te.
<p>7 Principio della sapienza: acquista la sapienza;<br/> a costo di tutto ciò che possiedi acquista l’intelligenza.
<p>8 Stimala ed essa ti esalterà,<br/> sarà la tua gloria se l’abbraccerai.
<p>9 Una corona graziosa porrà sul tuo capo,<br/> un diadema splendido ti elargirà».
<p>10 Ascolta figlio mio e accogli le mie parole<br/> e si moltiplicheranno gli anni della tua vita.
<p>11 Ti indico la via della sapienza,<br/> ti guido per i sentieri della rettitudine.
<p>12 Quando camminerai non saranno intralciati i tuoi passi,<br/> e se correrai non inciamperai.
<p>13 Attieniti alla disciplina non lasciarla,<br/> custodiscila perché essa è la tua vita.
<p>14 Non entrare nella strada degli empi<br/> e non procedere per la via dei malvagi.
<p>15 Evita quella strada non passarvi,<br/> sta’ lontano e passa oltre.
<p>16 Essi non dormono se non fanno del male,<br/> non si lasciano prendere dal sonno;<br/> se non fanno cadere qualcuno;
<p>17 mangiano il pane dell’empietà<br/> e bevono il vino della violenza.
<p>18 La strada dei giusti è come la luce dell’alba,<br/> che aumenta lo splendore fino al meriggio.
<p>19 La via degli empi è come l’oscurità:<br/> non sanno dove saranno spinti a cadere.
<p>20 Figlio mio fa’ attenzione alle mie parole,<br/> porgi l’orecchio ai miei detti;
<p>21 non perderli di vista,<br/> custodiscili dentro il tuo cuore,
<p>22 perché essi sono vita per chi li trova<br/> e guarigione per tutto il suo corpo.
<p>23 Più di ogni cosa degna di cura custodisci il tuo cuore,<br/> perché da esso sgorga la vita.
<p>24 Tieni lontano da te la bocca bugiarda<br/> e allontana da te le labbra perverse.
<p>25 I tuoi occhi guardino sempre in avanti<br/> e le tue pupille mirino diritto davanti a te.
<p>26 Bada alla strada dove metti il piede<br/> e tutte le tue vie siano sicure.
<p>27 Non deviare né a destra né a sinistra,<br/> tieni lontano dal male il tuo piede.
<h4>5</h4>
<p>1 Figlio mio fa’ attenzione alla mia sapienza<br/> e porgi l’orecchio alla mia intelligenza,
<p>2 perché tu possa conservare le mie riflessioni<br/> e le tue labbra custodiscano la scienza.
<p>3 Veramente le labbra di una straniera stillano miele,<br/> e più viscida dell’olio è la sua bocca;
<p>4 ma alla fine ella è amara come assenzio,<br/> pungente come spada a doppio taglio.
<p>5 I suoi piedi scendono verso la morte,<br/> i suoi passi conducono al regno dei morti,
<p>6 perché ella non bada alla via della vita,<br/> i suoi sentieri si smarriscono e non se ne rende conto.
<p>7 Ora figli ascoltatemi<br/> e non allontanatevi dalle parole della mia bocca.
<p>8 Tieni lontano da lei il tuo cammino<br/> e non avvicinarti alla porta della sua casa,
<p>9 per non mettere in balìa di altri il tuo onore<br/> e i tuoi anni alla mercé di un uomo crudele,
<p>10 perché non si sazino dei tuoi beni gli estranei,<br/> e le tue fatiche non finiscano in casa di uno sconosciuto
<p>11 e tu non debba gemere alla fine,<br/> quando deperiranno il tuo corpo e la tua carne,
<p>12 e tu debba dire: «Perché mai ho odiato l’istruzione<br/> e il mio cuore ha disprezzato la correzione?
<p>13 Non ho ascoltato la voce dei miei maestri,<br/> non ho prestato orecchio a chi m’istruiva.
<p>14 Per poco non mi sono trovato nel colmo dei mali<br/> in mezzo alla folla e all’assemblea».
<p>15 Bevi l’acqua della tua cisterna<br/> e quella che zampilla dal tuo pozzo,
<p>16 perché non si effondano al di fuori le tue sorgenti<br/> e nelle piazze i tuoi ruscelli,
<p>17 ed essi siano per te solo<br/> e non per degli estranei che sono con te.
<p>18 Sia benedetta la tua sorgente,<br/> e tu trova gioia nella donna della tua giovinezza:
<p>19 cerva amabile gazzella graziosa,<br/> i suoi seni ti inebrino sempre,<br/> sii sempre invaghito del suo amore!
<p>20 Perché figlio mio perderti per la straniera<br/> e stringerti al petto di una sconosciuta?
<p>21 Poiché sono davanti agli occhi del Signore le vie dell’uomo,<br/> egli bada a tutti i suoi sentieri.
<p>22 L’empio è preda delle sue iniquità,<br/> è tenuto stretto dalle funi del suo peccato.
<p>23 Egli morirà per mancanza d’istruzione,<br/> si perderà per la sua grande stoltezza.
<h4>6</h4>
<p>1 Figlio mio se hai garantito per il tuo prossimo,<br/> se hai dato la tua mano per un estraneo,
<p>2 se ti sei legato con ciò che hai detto<br/> e ti sei lasciato prendere dalle parole della tua bocca,
<p>3 figlio mio fa’ così per liberartene:<br/> poiché sei caduto nelle mani del tuo prossimo,<br/> va’ gèttati ai suoi piedi importuna il tuo prossimo;
<p>4 non concedere sonno ai tuoi occhi<br/> né riposo alle tue palpebre,
<p>5 così potrai liberartene come la gazzella dal laccio,<br/> come un uccello dalle mani del cacciatore.
<p>6 Va’ dalla formica o pigro,<br/> guarda le sue abitudini e diventa saggio.
<p>7 Essa non ha né capo<br/> né sorvegliante né padrone,
<p>8 eppure d’estate si procura il vitto,<br/> al tempo della mietitura accumula il cibo.
<p>9 Fino a quando pigro te ne starai a dormire?<br/> Quando ti scuoterai dal sonno?
<p>10 Un po’ dormi un po’ sonnecchi,<br/> un po’ incroci le braccia per riposare,
<p>11 e intanto arriva a te la povertà come un vagabondo,<br/> e l’indigenza come se tu fossi un accattone.
<p>12 Il perverso uomo iniquo,<br/> cammina pronunciando parole tortuose,
<p>13 ammicca con gli occhi stropiccia i piedi<br/> e fa cenni con le dita.
<p>14 Nel suo cuore il malvagio trama cose perverse,<br/> in ogni tempo suscita liti.
<p>15 Per questo improvvisa verrà la sua rovina,<br/> ed egli in un attimo crollerà senza rimedio.
<p>16 Sei cose odia il Signore,<br/> anzi sette gli sono in orrore:
<p>17 occhi alteri lingua bugiarda,<br/> mani che versano sangue innocente,
<p>18 cuore che trama iniqui progetti,<br/> piedi che corrono rapidi verso il male,
<p>19 falso testimone che diffonde menzogne<br/> e chi provoca litigi tra fratelli.
<p>20 Figlio mio osserva il comando di tuo padre<br/> e non disprezzare l’insegnamento di tua madre.
<p>21 Fissali sempre nel tuo cuore,<br/> appendili al collo.
<p>22 Quando cammini ti guideranno,<br/> quando riposi veglieranno su di te,<br/> quando ti desti ti parleranno,
<p>23 perché il comando è una lampada<br/> e l’insegnamento una luce<br/> e un sentiero di vita l’istruzione che ti ammonisce:
<p>24 ti proteggeranno dalla donna altrui,<br/> dalle parole seducenti della donna sconosciuta.
<p>25 Non desiderare in cuor tuo la sua bellezza,<br/> non lasciarti adescare dai suoi sguardi,
<p>26 poiché se la prostituta cerca il pane,<br/> la donna sposata ambisce una vita preziosa.
<p>27 Si può portare il fuoco sul petto<br/> senza bruciarsi i vestiti,
<p>28 o camminare sulle braci<br/> senza scottarsi i piedi?
<p>29 Così chi si accosta alla donna altrui:<br/> chi la tocca non resterà impunito.
<p>30 Non si disapprova un ladro se ruba<br/> per soddisfare l’appetito quando ha fame;
<p>31 eppure se è preso dovrà restituire sette volte<br/> e consegnare tutti i beni della sua casa.
<p>32 Chi commette adulterio è un insensato,<br/> agendo in tal modo rovina se stesso.
<p>33 Incontrerà percosse e disonore,<br/> la sua vergogna non sarà cancellata,
<p>34 poiché la gelosia accende l’ira del marito,<br/> che non avrà pietà nel giorno della vendetta.
<p>35 Egli non accetterà compenso alcuno,<br/> rifiuterà ogni dono anche se grande.
<h4>7</h4>
<p>1 Figlio mio custodisci le mie parole<br/> e fa’ tesoro dei miei precetti.
<p>2 Osserva i miei precetti e vivrai,<br/> il mio insegnamento sia come la pupilla dei tuoi occhi.
<p>3 Légali alle tue dita,<br/> scrivili sulla tavola del tuo cuore.
<p>4 Di’ alla sapienza: «Tu sei mia sorella»,<br/> e chiama amica l’intelligenza,
<p>5 perché ti protegga dalla donna straniera,<br/> dalla sconosciuta che ha parole seducenti.
<p>6 Mentre dalla finestra della mia casa<br/> stavo osservando dietro le inferriate,
<p>7 ecco io vidi dei giovani inesperti,<br/> e tra loro scorsi un adolescente dissennato.
<p>8 Passava per la piazza rasente all’angolo,<br/> e s’incamminava verso la casa di lei,
<p>9 all’imbrunire al declinare del giorno,<br/> all’apparire della notte e del buio.
<p>10 Ed ecco gli si fa incontro una donna<br/> in vesti di prostituta che intende sedurlo.
<p>11 Ella è irrequieta e insolente,<br/> non sa tenere i piedi in casa sua.
<p>12 Ora è per la strada ora per le piazze,<br/> ad ogni angolo sta in agguato.
<p>13 Lo afferra lo bacia<br/> e con sfacciataggine gli dice:
<p>14 «Dovevo offrire sacrifici di comunione:<br/> oggi ho sciolto i miei voti;
<p>15 per questo sono uscita incontro a te<br/> desiderosa di vederti e ti ho trovato.
<p>16 Ho messo coperte soffici sul mio letto,<br/> lenzuola ricamate di lino d’Egitto;
<p>17 ho profumato il mio giaciglio di mirra,<br/> di àloe e di cinnamòmo.
<p>18 Vieni inebriamoci d’amore fino al mattino,<br/> godiamoci insieme amorosi piaceri,
<p>19 poiché mio marito non è in casa,<br/> è partito per un lungo viaggio,
<p>20 ha portato con sé il sacchetto del denaro,<br/> tornerà a casa il giorno del plenilunio».
<p>21 Lo lusinga con tante moine,<br/> lo seduce con labbra allettanti;
<p>22 egli incauto la segue,<br/> come un bue condotto al macello,<br/> come cervo adescato con un laccio,
<p>23 finché una freccia non gli trafigge il fegato,<br/> come un uccello che si precipita nella rete<br/> e non sa che la sua vita è in pericolo.
<p>24 Ora figli ascoltatemi<br/> e fate attenzione alle parole della mia bocca.
<p>25 Il tuo cuore non si volga verso le sue vie,<br/> non vagare per i suoi sentieri,
<p>26 perché molti ne ha fatti cadere trafitti<br/> ed erano vigorose tutte le sue vittime.
<p>27 Strada del regno dei morti è la sua casa,<br/> che scende nelle dimore della morte.
<h4>8</h4>
<p>1 La sapienza forse non chiama<br/> e l’intelligenza non fa udire la sua voce?
<p>2 In cima alle alture lungo la via,<br/> nei crocicchi delle strade si apposta,
<p>3 presso le porte all’ingresso della città,<br/> sulle soglie degli usci essa grida:
<p>4 «A voi uomini io mi rivolgo,<br/> ai figli dell’uomo è diretta la mia voce.
<p>5 Imparate inesperti la prudenza<br/> e voi stolti fatevi assennati.
<p>6 Ascoltate perché dirò cose rilevanti,<br/> dalle mie labbra usciranno sentenze giuste,
<p>7 perché la mia bocca proclama la verità<br/> e l’empietà è orrore per le mie labbra.
<p>8 Tutte le parole della mia bocca sono giuste,<br/> niente in esse è tortuoso o perverso;
<p>9 sono tutte chiare per chi le comprende<br/> e rette per chi possiede la scienza.
<p>10 Accettate la mia istruzione e non l’argento,<br/> la scienza anziché l’oro fino,
<p>11 perché la sapienza vale più delle perle<br/> e quanto si può desiderare non l’eguaglia.
<p>12 Io la sapienza abito con la prudenza<br/> e possiedo scienza e riflessione.
<p>13 Temere il Signore è odiare il male:<br/> io detesto la superbia e l’arroganza,<br/> la cattiva condotta e la bocca perversa.
<p>14 A me appartengono consiglio e successo,<br/> mia è l’intelligenza mia è la potenza.
<p>15 Per mezzo mio regnano i re<br/> e i prìncipi promulgano giusti decreti;
<p>16 per mezzo mio i capi comandano<br/> e i grandi governano con giustizia.
<p>17 Io amo coloro che mi amano,<br/> e quelli che mi cercano mi trovano.
<p>18 Ricchezza e onore sono con me,<br/> sicuro benessere e giustizia.
<p>19 Il mio frutto è migliore dell’oro più fino,<br/> il mio prodotto è migliore dell’argento pregiato.
<p>20 Sulla via della giustizia io cammino<br/> e per i sentieri dell’equità,
<p>21 per dotare di beni quanti mi amano<br/> e riempire i loro tesori.
<p>22 Il Signore mi ha creato come inizio della sua attività,<br/> prima di ogni sua opera all’origine.
<p>23 Dall’eternità sono stata formata,<br/> fin dal principio dagli inizi della terra.
<p>24 Quando non esistevano gli abissi io fui generata,<br/> quando ancora non vi erano le sorgenti cariche d’acqua;
<p>25 prima che fossero fissate le basi dei monti,<br/> prima delle colline io fui generata,
<p>26 quando ancora non aveva fatto la terra e i campi<br/> né le prime zolle del mondo.
<p>27 Quando egli fissava i cieli io ero là<br/> quando tracciava un cerchio sull’abisso,
<p>28 quando condensava le nubi in alto,<br/> quando fissava le sorgenti dell’abisso,
<p>29 quando stabiliva al mare i suoi limiti,<br/> così che le acque non ne oltrepassassero i confini,<br/> quando disponeva le fondamenta della terra,
<p>30 io ero con lui come artefice<br/> ed ero la sua delizia ogni giorno:<br/> giocavo davanti a lui in ogni istante,
<p>31 giocavo sul globo terrestre,<br/> ponendo le mie delizie tra i figli dell’uomo.
<p>32 Ora figli ascoltatemi:<br/> beati quelli che seguono le mie vie!
<p>33 Ascoltate l’esortazione e siate saggi,<br/> non trascuratela!
<p>34 Beato l’uomo che mi ascolta,<br/> vegliando ogni giorno alle mie porte,<br/> per custodire gli stipiti della mia soglia.
<p>35 Infatti chi trova me trova la vita<br/> e ottiene il favore del Signore;
<p>36 ma chi pecca contro di me fa male a se stesso;<br/> quanti mi odiano amano la morte».
<h4>9</h4>
<p>1 La sapienza si è costruita la sua casa,<br/> ha intagliato le sue sette colonne.
<p>2 Ha ucciso il suo bestiame ha preparato il suo vino<br/> e ha imbandito la sua tavola.
<p>3 Ha mandato le sue ancelle a proclamare<br/> sui punti più alti della città:
<p>4 «Chi è inesperto venga qui!».<br/> A chi è privo di senno ella dice:
<p>5 «Venite mangiate il mio pane,<br/> bevete il vino che io ho preparato.
<p>6 Abbandonate l’inesperienza e vivrete,<br/> andate diritti per la via dell’intelligenza».
<p>7 Chi corregge lo spavaldo ne riceve disprezzo<br/> e chi riprende il malvagio ne riceve oltraggio.
<p>8 Non rimproverare lo spavaldo per non farti odiare;<br/> rimprovera il saggio ed egli ti sarà grato.
<p>9 Da’ consigli al saggio e diventerà ancora più saggio;<br/> istruisci il giusto ed egli aumenterà il sapere.
<p>10 Principio della sapienza è il timore del Signore,<br/> e conoscere il Santo è intelligenza.
<p>11 Per mezzo mio si moltiplicheranno i tuoi giorni,<br/> ti saranno aumentati gli anni di vita.
<p>12 Se sei sapiente lo sei a tuo vantaggio,<br/> se sei spavaldo tu solo ne porterai la pena.
<p>13 Donna follia è irrequieta,<br/> sciocca e ignorante.
<p>14 Sta seduta alla porta di casa,<br/> su un trono in un luogo alto della città,
<p>15 per invitare i passanti<br/> che vanno diritti per la loro strada:
<p>16 «Chi è inesperto venga qui!».<br/> E a chi è privo di senno ella dice:
<p>17 «Le acque furtive sono dolci,<br/> il pane preso di nascosto è gustoso».
<p>18 Egli non si accorge che là ci sono le ombre<br/> e i suoi invitati scendono nel profondo del regno dei morti.
<h4>10</h4>
<p>1 Proverbi di Salomone.<br/> Il figlio saggio allieta il padre,<br/> il figlio stolto contrista sua madre.
<p>2 I tesori male acquistati non giovano,<br/> ma la giustizia libera dalla morte.
<p>3 Il Signore non lascia che il giusto soffra la fame,<br/> ma respinge la cupidigia dei perfidi.
<p>4 La mano pigra rende poveri,<br/> la mano operosa arricchisce.
<p>5 Chi raccoglie d’estate è previdente<br/> e chi dorme al tempo della mietitura è uno svergognato.
<p>6 Le benedizioni del Signore sul capo del giusto,<br/> la bocca degli empi nasconde violenza.
<p>7 La memoria del giusto è in benedizione,<br/> il nome degli empi marcisce.
<p>8 Chi è saggio di cuore accetta i precetti,<br/> chi è stolto di labbra va in rovina.
<p>9 Chi cammina nell’integrità va sicuro,<br/> chi tiene vie tortuose sarà smascherato.
<p>10 Chi chiude un occhio causa dolore,<br/> chi riprende a viso aperto procura pace.
<p>11 Fonte di vita è la bocca del giusto,<br/> la bocca degli empi nasconde violenza.
<p>12 L’odio suscita litigi,<br/> l’amore ricopre ogni colpa.
<p>13 Sulle labbra dell’intelligente si trova la sapienza,<br/> ma il bastone è per la schiena dello stolto.
<p>14 I saggi fanno tesoro della scienza,<br/> ma la bocca dello stolto è una rovina imminente.
<p>15 I beni del ricco sono la sua roccaforte,<br/> la rovina dei poveri è la loro miseria.
<p>16 Il salario del giusto serve per la vita,<br/> il guadagno dell’empio è per i vizi.
<p>17 Cammina verso la vita chi accetta la correzione,<br/> chi trascura il rimprovero si smarrisce.
<p>18 Dissimulano l’odio le labbra bugiarde,<br/> chi diffonde calunnie è uno stolto.
<p>19 Nel molto parlare non manca la colpa,<br/> chi frena le labbra è saggio.
<p>20 Argento pregiato è la lingua del giusto,<br/> il cuore degli empi vale ben poco.
<p>21 Le labbra del giusto nutrono molti,<br/> gli stolti invece muoiono per la loro stoltezza.
<p>22 La benedizione del Signore arricchisce,<br/> non vi aggiunge nulla la fatica.
<p>23 Per lo stolto compiere il male è un divertimento,<br/> così coltivare la sapienza per l’uomo prudente.
<p>24 Al malvagio sopraggiunge il male che teme,<br/> il desiderio dei giusti invece è soddisfatto.
<p>25 Passa la bufera e l’empio non c’è più ,<br/> il giusto invece resta saldo per sempre.
<p>26 Come l’aceto ai denti e il fumo agli occhi,<br/> così è il pigro per chi gli affida una missione.
<p>27 Il timore del Signore prolunga i giorni,<br/> ma gli anni dei malvagi sono accorciati.
<p>28 L’attesa dei giusti è gioia,<br/> ma la speranza degli empi svanirà.
<p>29 La via del Signore è una fortezza per l’uomo integro,<br/> ma è una rovina per i malfattori.
<p>30 Il giusto non vacillerà mai,<br/> ma gli empi non dureranno sulla terra.
<p>31 La bocca del giusto espande sapienza,<br/> la lingua perversa sarà tagliata.
<p>32 Le labbra del giusto conoscono benevolenza,<br/> la bocca degli empi cose perverse.
<h4>11</h4>
<p>1 Il Signore aborrisce la bilancia falsa,<br/> ma del peso esatto egli si compiace.
<p>2 Dove c’è insolenza c’è anche disonore,<br/> ma la sapienza sta con gli umili.
<p>3 L’integrità guida gli uomini retti,<br/> la malvagità è la rovina dei perfidi.
<p>4 Non giova la ricchezza nel giorno della collera,<br/> ma la giustizia libera dalla morte.
<p>5 La giustizia dell’uomo onesto gli spiana la via,<br/> per la sua cattiveria cade il cattivo.
<p>6 La giustizia salva gli onesti,<br/> nella cupidigia restano presi i perfidi.
<p>7 Con la morte del malvagio svanisce ogni sua speranza,<br/> l’attesa dei ricchi scompare.
<p>8 Il giusto è liberato dall’angoscia,<br/> al suo posto subentra il malvagio.
<p>9 Con la sua bocca il bugiardo rovina l’amico,<br/> i giusti con la loro scienza si salvano.
<p>10 Della prosperità dei giusti la città si rallegra,<br/> per la rovina dei malvagi si fa festa.
<p>11 La benedizione degli uomini retti fa prosperare una città,<br/> le parole dei malvagi la distruggono.
<p>12 Disprezza il suo prossimo chi è privo di senno,<br/> ma l’uomo prudente tace.
<p>13 Chi va in giro sparlando svela il segreto,<br/> ma l’uomo fidato tiene nascosto ciò che sa.
<p>14 Dove manca una guida il popolo va in rovina;<br/> la salvezza dipende dal numero dei consiglieri.
<p>15 Chi garantisce per un estraneo si troverà male,<br/> chi rifiuta garanzie vive tranquillo.
<p>16 La donna avvenente ottiene onore,<br/> gli uomini laboriosi ottengono ricchezze.
<p>17 Benefica se stesso chi è buono,<br/> il crudele invece tormenta la sua carne.
<p>18 L’empio realizza opere fallaci,<br/> per chi semina giustizia il salario è assicurato.
<p>19 Chi pratica la giustizia si procura la vita,<br/> chi persegue il male va verso la morte.
<p>20 Un cuore perverso il Signore lo detesta:<br/> egli si compiace di chi ha una condotta integra.
<p>21 Certamente non resterà impunito il malvagio,<br/> ma la discendenza dei giusti sarà salva.
<p>22 Un anello d’oro al naso di un maiale,<br/> tale è la donna bella ma senza cervello.
<p>23 La brama dei giusti è solo il bene,<br/> la speranza degli empi è la collera.
<p>24 C’è chi largheggia e la sua ricchezza aumenta,<br/> c’è chi risparmia oltre misura e finisce nella miseria.
<p>25 La persona benefica prospererà<br/> e chi disseta sarà dissetato.
<p>26 Chi accaparra il grano è maledetto dal popolo,<br/> la benedizione sta sul capo di chi lo vende.
<p>27 Chi è sollecito del bene incontra favore<br/> e chi cerca il male male gli accadrà.
<p>28 Chi confida nella propria ricchezza cadrà,<br/> i giusti invece rinverdiranno come foglie.
<p>29 Chi crea disordine in casa erediterà vento<br/> e lo stolto sarà schiavo dell’uomo di senno.
<p>30 Il frutto del giusto è un albero di vita,<br/> il saggio conquista i cuori.
<p>31 Ecco il giusto è ripagato sulla terra:<br/> tanto più l’empio e il peccatore.
<h4>12</h4>
<p>1 Chi ama la correzione ama la scienza,<br/> chi odia il rimprovero è uno stupido.
<p>2 Chi è buono ottiene il favore del Signore,<br/> il quale condanna il malintenzionato.
<p>3 Non si consolida l’uomo con la malvagità,<br/> ma la radice dei giusti non sarà smossa.
<p>4 Una donna forte è la corona del marito,<br/> ma quella svergognata è come carie nelle sue ossa.
<p>5 I pensieri dei giusti sono equità,<br/> i propositi degli empi sono frode.
<p>6 Le parole degli empi sono insidie mortali,<br/> ma la bocca degli uomini retti li salverà.
<p>7 Gli empi una volta abbattuti più non sono,<br/> ma la casa dei giusti resta salda.
<p>8 Un uomo è lodato in proporzione alla sua intelligenza,<br/> ma chi ha il cuore perverso è disprezzato.
<p>9 Un uomo di poco conto che ha un servitore<br/> vale più di uno che si vanta a cui manca il pane.
<p>10 Il giusto si prende cura del suo bestiame,<br/> ma i sentimenti degli empi sono spietati.
<p>11 Chi coltiva la sua terra si sazia di pane,<br/> chi insegue chimere è proprio uno stolto.
<p>12 Le brame dell’empio sono una rete di mali,<br/> la radice dei giusti dà molto frutto.
<p>13 Nel peccato delle sue labbra si impiglia il malvagio,<br/> ma il giusto sfugge a tale angoscia.
<p>14 Con il frutto della bocca ci si sazia di beni;<br/> ciascuno sarà ripagato secondo le sue opere.
<p>15 La via del malvagio è retta ai propri occhi,<br/> il saggio invece ascolta il consiglio.
<p>16 Lo stolto manifesta subito la sua collera,<br/> ma chi è avveduto dissimula l’offesa.
<p>17 Chi dice la verità proclama la giustizia,<br/> chi testimonia il falso favorisce l’inganno.
<p>18 C’è chi chiacchierando è come una spada tagliente,<br/> ma la lingua dei saggi risana.
<p>19 Il labbro veritiero resta saldo per sempre,<br/> quello bugiardo per un istante solo.
<p>20 L’inganno è nel cuore di chi trama il male,<br/> la gioia invece è di chi promuove la pace.
<p>21 Al giusto non può accadere alcun male,<br/> i malvagi invece sono pieni di guai.
<p>22 Le labbra bugiarde sono un obbrobrio per il Signore:<br/> egli si compiace di chiunque fa la verità.
<p>23 Chi è avveduto nasconde quello che sa,<br/> il cuore degli stolti proclama stoltezze.
<p>24 La mano operosa ottiene il comando,<br/> quella pigra invece è destinata a servire.
<p>25 L’afflizione deprime il cuore dell’uomo,<br/> una parola buona lo allieta.
<p>26 Il giusto è guida sicura per il suo prossimo,<br/> ma la via dei malvagi li porta fuori strada.
<p>27 Il pigro non troverà selvaggina,<br/> ma la persona industriosa possiede una fortuna.
<p>28 Sui sentieri della giustizia si trova la vita,<br/> la sua strada non va mai alla morte.
<h4>13</h4>
<p>1 Il figlio saggio ama la correzione del padre,<br/> lo spavaldo non ascolta il rimprovero.
<p>2 Con il frutto della bocca ci si nutre di beni,<br/> ma l’appetito dei perfidi si ciba di violenza.
<p>3 Chi sorveglia la bocca preserva la sua vita,<br/> chi spalanca le sue labbra va incontro alla rovina.
<p>4 Il pigro brama ma non c’è nulla per il suo appetito,<br/> mentre l’appetito dei laboriosi sarà soddisfatto.
<p>5 Il giusto odia la parola falsa,<br/> l’empio disonora e diffama.
<p>6 La giustizia custodisce chi ha una condotta integra,<br/> la malvagità manda in rovina il peccatore.
<p>7 C’è chi fa il ricco e non ha nulla,<br/> c’è chi fa il povero e possiede molti beni.
<p>8 Riscatto della vita d’un uomo è la sua ricchezza,<br/> ma il povero non avverte la minaccia.
<p>9 La luce dei giusti porta gioia,<br/> la lampada dei malvagi si spegne.
<p>10 L’insolenza provoca litigi,<br/> ma la sapienza sta con chi accetta consigli.
<p>11 La ricchezza venuta dal nulla diminuisce,<br/> chi la accumula a poco a poco la fa aumentare.
<p>12 Un’attesa troppo prolungata fa male al cuore,<br/> un desiderio soddisfatto è albero di vita.
<p>13 Chi disprezza la parola si rende debitore,<br/> chi rispetta un ordine viene ricompensato.
<p>14 L’insegnamento del saggio è fonte di vita<br/> per sfuggire ai lacci della morte.
<p>15 Il senno procura favore,<br/> ma il contegno dei perfidi porta alla rovina.
<p>16 La persona avveduta prima di agire riflette,<br/> lo stolto mette in mostra la sua stupidità.
<p>17 Un cattivo messaggero causa sciagure,<br/> un inviato fedele porta salute.
<p>18 Povertà e ignominia a chi rifiuta la correzione,<br/> chi tiene conto del rimprovero sarà onorato.
<p>19 Desiderio appagato è dolcezza per l’anima;<br/> fa orrore agli stolti evitare il male.
<p>20 Va’ con i saggi e saggio diventerai,<br/> chi pratica gli stolti ne subirà danno.
<p>21 La sventura insegue i peccatori,<br/> il bene è la ricompensa dei giusti.
<p>22 L’uomo buono lascia eredi i figli dei figli,<br/> è riservata al giusto la ricchezza del peccatore.
<p>23 Vi è cibo in abbondanza nei campi dei poveri,<br/> ma può essere sottratto per mancanza di giustizia.
<p>24 Chi risparmia il bastone odia suo figlio,<br/> chi lo ama è pronto a correggerlo.
<p>25 Il giusto mangia fino a saziarsi,<br/> ma il ventre dei malvagi resta vuoto.
<h4>14</h4>
<p>1 La donna saggia costruisce la sua casa,<br/> quella stolta la demolisce con le proprie mani.
<p>2 Cammina nella propria giustizia chi teme il Signore,<br/> ma chi è traviato nelle proprie vie lo disprezza.
<p>3 Nella bocca dello stolto c’è il germoglio della superbia,<br/> ma le labbra dei saggi sono la loro salvaguardia.
<p>4 Se non ci sono buoi la greppia è vuota,<br/> l’abbondanza del raccolto sta nel vigore del toro.
<p>5 Il testimone sincero non mentisce,<br/> chi proferisce menzogne è testimone falso.
<p>6 Lo spavaldo ricerca la sapienza ma invano,<br/> la scienza è cosa facile per l’intelligente.
<p>7 Stai lontano dall’uomo stolto:<br/> in lui non troverai labbra sapienti.
<p>8 Il sapiente avveduto conosce la sua strada,<br/> ma la stoltezza degli sciocchi è inganno.
<p>9 Tra gli stolti risiede la colpa,<br/> tra i giusti dimora la benevolenza.
<p>10 Il cuore conosce la propria amarezza<br/> e alla sua gioia non partecipa l’estraneo.
<p>11 La casa degli empi sarà abbattuta,<br/> ma la tenda dei giusti prospererà.
<p>12 C’è una via che sembra diritta per l’uomo,<br/> ma alla fine conduce su sentieri di morte.
<p>13 Anche nel riso il cuore prova dolore<br/> e la gioia può finire in pena.
<p>14 Il perverso si sazia della sua condotta,<br/> l’uomo buono delle sue opere.
<p>15 L’ingenuo crede a ogni parola,<br/> ma chi è avveduto controlla i propri passi.
<p>16 Il saggio teme e sta lontano dal male,<br/> lo stolto invece è impulsivo e si sente sicuro.
<p>17 Chi è pronto all’ira commette sciocchezze,<br/> il malintenzionato si rende odioso.
<p>18 Gli inesperti ereditano la stoltezza,<br/> gli accorti si coronano di scienza.
<p>19 I cattivi si inchinano davanti ai buoni,<br/> i malvagi davanti alle porte del giusto.
<p>20 Il povero è odioso anche a chi gli è pari,<br/> ma numerosi sono gli amici del ricco.
<p>21 Chi disprezza il prossimo pecca,<br/> beato chi ha pietà degli umili.
<p>22 Non errano forse quelli che compiono il male?<br/> Amore e fedeltà per quanti compiono il bene.
<p>23 In ogni fatica c’è un vantaggio,<br/> ma le chiacchiere portano solo miseria.
<p>24 Corona dei saggi è la loro ricchezza,<br/> la follia degli stolti produce solo follia.
<p>25 è salvezza per molti il testimone veritiero,<br/> ma chi proferisce menzogne è un impostore.
<p>26 Nel timore del Signore sta la fiducia del forte;<br/> anche per i suoi figli egli sarà un rifugio.
<p>27 Il timore del Signore è fonte di vita<br/> per sfuggire ai lacci della morte.
<p>28 Un popolo numeroso è la gloria del re,<br/> ma la scarsità di gente è la rovina del principe.
<p>29 Chi è paziente ha grande prudenza,<br/> chi è iracondo mostra stoltezza.
<p>30 Un cuore tranquillo è la vita del corpo,<br/> l’invidia è la carie delle ossa.
<p>31 Chi opprime il povero offende il suo creatore,<br/> chi ha pietà del misero lo onora.
<p>32 Dalla propria cattiveria è travolto il malvagio,<br/> anche nella morte il giusto trova rifugio.
<p>33 In un cuore intelligente risiede la sapienza,<br/> ma in mezzo agli stolti verrà riconosciuta?
<p>34 La giustizia esalta una nazione,<br/> ma il peccato è la vergogna dei popoli.
<p>35 Il favore del re è per il ministro intelligente,<br/> la sua ira è per l’indegno.
<h4>15</h4>
<p>1 Una risposta gentile calma la collera,<br/> una parola pungente eccita l’ira.
<p>2 Le parole dei saggi fanno gustare la scienza,<br/> mentre la bocca degli stolti esprime sciocchezze.
<p>3 Gli occhi del Signore arrivano dappertutto,<br/> scrutano i malvagi e i buoni.
<p>4 Una parola buona è un albero di vita,<br/> quella malevola è una ferita al cuore.
<p>5 Lo stolto disprezza la correzione di suo padre,<br/> chi tiene conto del rimprovero diventa prudente.
<p>6 Nella casa del giusto c’è abbondanza di beni,<br/> sul guadagno dell’empio incombe il dissesto.
<p>7 Le labbra dei saggi diffondono la scienza,<br/> non così il cuore degli stolti.
<p>8 Il sacrificio dei malvagi è un orrore per il Signore,<br/> la preghiera dei buoni gli è gradita.
<p>9 Il Signore ha in orrore la condotta dei perversi,<br/> egli ama chi pratica la giustizia.
<p>10 Correzione severa per chi abbandona il retto sentiero;<br/> chi rifiuta i rimproveri morirà!
<p>11 Abisso e regno dei morti sono palesi davanti al Signore,<br/> quanto più i cuori degli uomini!
<p>12 Lo spavaldo non vuole essere corretto,<br/> egli non va in compagnia dei saggi.
<p>13 Un cuore lieto dà serenità al volto,<br/> ma quando il cuore è triste lo spirito è depresso.
<p>14 Un cuore intelligente desidera imparare,<br/> la bocca dello stolto si pasce della sua ignoranza.
<p>15 Tutti i giorni sono brutti per il povero,<br/> per un cuore felice è sempre festa.
<p>16 è meglio aver poco con il timore di Dio<br/> che un grande tesoro con l’inquietudine.
<p>17 è meglio un piatto di verdura con l’amore<br/> che un bue grasso con l’odio.
<p>18 Chi è collerico suscita contese,<br/> chi è paziente calma le liti.
<p>19 La strada del pigro è come una siepe di spine,<br/> il sentiero dei retti è scorrevole.
<p>20 Il figlio saggio allieta il padre,<br/> il figlio stolto disprezza sua madre.
<p>21 La stoltezza è una gioia per chi è privo di senno;<br/> chi è prudente cammina diritto.
<p>22 Falliscono le decisioni prese senza consultazione,<br/> riescono quelle suggerite da molti consiglieri.
<p>23 è una gioia saper dare una risposta;<br/> una parola detta al momento giusto è gradita!
<p>24 Per l’uomo assennato la strada della vita è verso l’alto,<br/> per salvarlo dal regno dei morti che è in basso.
<p>25 Il Signore abbatte la casa dei superbi,<br/> ma consolida il confine della vedova.
<p>26 Il Signore aborrisce i pensieri malvagi,<br/> ma le parole benevole gli sono gradite.
<p>27 Sconvolge la sua casa chi è avido di guadagni disonesti,<br/> ma chi detesta i regali vivrà.
<p>28 La mente del giusto riflette prima di rispondere,<br/> ma la bocca dei malvagi esprime cattiveria.
<p>29 Il Signore è lontano dai malvagi,<br/> ma ascolta la preghiera dei giusti.
<p>30 Uno sguardo luminoso dà gioia al cuore,<br/> una notizia lieta rinvigorisce le ossa.
<p>31 Chi ascolta un rimprovero salutare<br/> potrà stare in mezzo ai saggi.
<p>32 Chi rifiuta la correzione disprezza se stesso,<br/> ma chi ascolta il rimprovero acquista senno.
<p>33 Il timore di Dio è scuola di sapienza,<br/> prima della gloria c’è l’umiltà.
<h4>16</h4>
<p>1 All’uomo appartengono i progetti del cuore,<br/> ma dal Signore viene la risposta della lingua.
<p>2 Agli occhi dell’uomo tutte le sue opere sembrano pure,<br/> ma chi scruta gli spiriti è il Signore.
<p>3 Affida al Signore le tue opere<br/> e i tuoi progetti avranno efficacia.
<p>4 Il Signore ha fatto ogni cosa per il suo fine<br/> e anche il malvagio per il giorno della sventura.
<p>5 Il Signore ha in orrore ogni cuore superbo,<br/> certamente non resterà impunito.
<p>6 Con la bontà e la fedeltà si espia la colpa,<br/> ma con il timore del Signore si evita il male.
<p>7 Se il Signore si compiace della condotta di un uomo,<br/> lo riconcilia anche con i suoi nemici.
<p>8 è meglio avere poco con onestà<br/> che molte rendite senza giustizia.
<p>9 Il cuore dell’uomo elabora progetti,<br/> ma è il Signore che rende saldi i suoi passi.
<p>10 L’oracolo è sulle labbra del re,<br/> in giudizio la sua bocca non sbaglia.
<p>11 La stadera e le bilance giuste appartengono al Signore,<br/> sono opera sua tutti i pesi del sacchetto.
<p>12 è un orrore per i re commettere un’azione iniqua,<br/> poiché il trono sta saldo con la giustizia.
<p>13 Il re si compiace di chi dice la verità,<br/> egli ama chi parla con rettitudine.
<p>14 L’ira del re è messaggera di morte,<br/> ma il saggio la placherà.
<p>15 Se il volto del re è luminoso c’è la vita:<br/> il suo favore è come pioggia di primavera.
<p>16 Possedere la sapienza è molto meglio dell’oro,<br/> acquisire l’intelligenza è preferibile all’argento.
<p>17 La strada degli uomini retti è evitare il male;<br/> conserva la vita chi controlla la sua condotta.
<p>18 Prima della rovina viene l’orgoglio<br/> e prima della caduta c’è l’arroganza.
<p>19 è meglio essere umili con i poveri<br/> che spartire la preda con i superbi.
<p>20 Chi è prudente nel parlare troverà il bene,<br/> ma chi confida nel Signore è beato.
<p>21 Chi è saggio di cuore è ritenuto intelligente;<br/> il linguaggio dolce aumenta la dottrina.
<p>22 Fonte di vita è il senno per chi lo possiede,<br/> ma castigo degli stolti è la stoltezza.
<p>23 Il cuore del saggio rende assennata la sua bocca<br/> e sulle sue labbra fa crescere la dottrina.
<p>24 Favo di miele sono le parole gentili,<br/> dolce per il palato e medicina per le ossa.
<p>25 C’è una via che sembra diritta per l’uomo,<br/> ma alla fine conduce su sentieri di morte.
<p>26 La brama fa lavorare chi lavora,<br/> è la sua bocca che lo sprona.
<p>27 L’uomo iniquo ordisce la sciagura,<br/> sulle sue labbra c’è come un fuoco ardente.
<p>28 L’uomo perverso provoca litigi,<br/> chi calunnia divide gli amici.
<p>29 L’uomo violento inganna il prossimo<br/> e lo spinge per una via non buona.
<p>30 Chi socchiude gli occhi medita inganni,<br/> chi stringe le labbra ha già commesso il male.
<p>31 Diadema splendido è la canizie,<br/> ed essa si trova sulla via della giustizia.
<p>32 è meglio la pazienza che la forza di un eroe,<br/> chi domina se stesso vale più di chi conquista una città.
<p>33 Nel cavo della veste si getta la sorte,<br/> ma la decisione dipende tutta dal Signore.
<h4>17</h4>
<p>1 Meglio un tozzo di pane secco con tranquillità<br/> che una casa piena di banchetti con discordia.
<p>2 Lo schiavo intelligente prevarrà su un figlio disonorato<br/> e avrà parte con i fratelli all’eredità.
<p>3 Il crogiuolo è per l’argento e il forno per l’oro,<br/> ma chi prova i cuori è il Signore.
<p>4 Il malfattore presta attenzione a un labbro maldicente,<br/> il bugiardo ascolta una lingua nociva.
<p>5 Chi deride il povero offende il suo creatore,<br/> chi gioisce per colui che va in rovina non resterà impunito.
<p>6 Corona dei vecchi sono i figli dei figli,<br/> onore dei figli i loro padri.
<p>7 Non s’addice all’insensato un linguaggio elevato,<br/> ancor meno al principe un linguaggio falso.
<p>8 Il regalo di corruzione è come un talismano per chi lo possiede:<br/> dovunque egli si volga ottiene successo.
<p>9 Chi copre la colpa cerca l’amicizia,<br/> ma chi la divulga divide gli amici.
<p>10 Fa più effetto un rimprovero all’assennato<br/> che cento percosse allo stolto.
<p>11 Il malvagio non cerca altro che la ribellione,<br/> ma gli sarà mandato contro un messaggero senza pietà.
<p>12 Meglio incontrare un’orsa privata dei figli<br/> che uno stolto in preda alla follia.
<p>13 A chi rende male per bene<br/> non si allontanerà la sventura dalla sua casa.
<p>14 Iniziare un litigio è come aprire una diga;<br/> prima che la lite si esasperi troncala.
<p>15 Assolvere il reo e condannare il giusto:<br/> ecco due cose che il Signore ha in orrore.
<p>16 A che serve il denaro in mano allo stolto?<br/> Per comprare la sapienza se non ha senno?
<p>17 Un amico vuol bene sempre,<br/> è nato per essere un fratello nella sventura.
<p>18 è privo di senno l’uomo che dà la sua mano<br/> e si fa garante per il suo prossimo.
<p>19 Chi ama la rissa ama il delitto,<br/> chi ingrandisce la sua porta cerca la rovina.
<p>20 Chi ha un cuore perverso non troverà mai felicità<br/> e chi ha la lingua tortuosa cadrà in rovina.
<p>21 Chi genera uno stolto ne avrà afflizione;<br/> non gioirà il padre di uno sciocco.
<p>22 Un cuore lieto fa bene al corpo,<br/> uno spirito depresso inaridisce le ossa.
<p>23 L’iniquo accetta regali sotto banco<br/> per deviare il corso della giustizia.
<p>24 L’uomo prudente ha la sapienza davanti a sé,<br/> ma gli occhi dello stolto vagano in capo al mondo.
<p>25 Un figlio stolto è un tormento per il padre<br/> e un’amarezza per colei che lo ha partorito.
<p>26 Certo non è bene punire chi ha ragione,<br/> colpire gente perbene è contro la giustizia.
<p>27 Chi è parco di parole possiede la scienza<br/> e chi è di spirito calmo è un uomo prudente.
<p>28 Anche lo stolto se tace passa per saggio,<br/> e per intelligente se tiene chiuse le labbra.
<h4>18</h4>
<p>1 Chi si tiene appartato cerca il suo piacere<br/> e con ogni stratagemma attacca brighe.
<p>2 Lo stolto non ama la prudenza,<br/> ma vuole solo far mostra dei suoi sentimenti.
<p>3 Con la malvagità viene il disprezzo,<br/> con il disonore anche l’ignominia.
<p>4 Le parole della bocca dell’uomo sono acqua profonda,<br/> la fonte della sapienza è un torrente che straripa.
<p>5 Non è bene usare riguardi al malvagio<br/> per far torto al giusto in un giudizio.
<p>6 Le labbra dello stolto suscitano liti<br/> e la sua bocca gli provoca percosse.
<p>7 La bocca dello stolto è la sua rovina<br/> e le sue labbra sono una trappola per la sua vita.
<p>8 Le parole del calunniatore sono come ghiotti bocconi<br/> che scendono fin nel più intimo.
<p>9 Chi è già indolente nel suo lavoro<br/> è fratello del dissipatore.
<p>10 Torre fortificata è il nome del Signore:<br/> il giusto vi si rifugia ed è al sicuro.
<p>11 I beni del ricco sono la sua roccaforte,<br/> sono come un’alta muraglia nella sua immaginazione.
<p>12 Prima della caduta il cuore dell’uomo si esalta,<br/> prima della gloria c’è l’umiltà.
<p>13 Chi risponde prima di avere ascoltato,<br/> mostra stoltezza e ne avrà vergogna.
<p>14 Lo spirito dell’uomo lo sostiene nella malattia,<br/> ma uno spirito depresso chi lo solleverà?
<p>15 Il cuore intelligente acquista la scienza,<br/> l’orecchio dei saggi ricerca il sapere.
<p>16 Il dono che l’uomo fa gli spiana la via<br/> e lo introduce alla presenza dei grandi.
<p>17 Il primo a parlare in una lite sembra aver ragione,<br/> ma viene il suo avversario e lo confuta.
<p>18 La sorte fa cessare le contese<br/> e decide fra i potenti.
<p>19 Un fratello offeso è più inespugnabile d’una roccaforte,<br/> le liti sono come le sbarre di un castello.
<p>20 Con il frutto della bocca ci si sazia il ventre,<br/> ognuno si sazia con il prodotto delle sue labbra.
<p>21 Morte e vita sono in potere della lingua<br/> e chi ne fa buon uso ne mangerà i frutti.
<p>22 Chi trova una moglie trova una fortuna<br/> e ottiene il favore del Signore.
<p>23 Il povero parla con suppliche,<br/> il ricco risponde con durezza.
<p>24 Ci sono compagni che si rovinano a vicenda,<br/> ma anche amici più affezionati di un fratello.
<h4>19</h4>
<p>1 Meglio un povero dalla condotta integra<br/> di uno dalle labbra perverse e che è stolto.
<p>2 Il desiderio ansioso senza riflessione non è cosa buona,<br/> e chi va a passi frettolosi sbaglia strada.
<p>3 La stoltezza dell’uomo rovina la sua via,<br/> ma poi egli si adira contro il Signore.
<p>4 Le ricchezze moltiplicano gli amici,<br/> ma il povero è abbandonato dall’amico che ha.
<p>5 Il falso testimone non resterà impunito,<br/> chi diffonde menzogne non avrà scampo.
<p>6 Molti sono gli adulatori dell’uomo generoso,<br/> e tutti sono amici di chi fa doni.
<p>7 Il povero è disprezzato dai suoi stessi fratelli,<br/> tanto più si allontanano da lui i suoi amici.<br/> Egli va in cerca di parole ma non ci sono.
<p>8 Chi acquista senno ama se stesso<br/> e chi conserva la prudenza trova fortuna.
<p>9 Il falso testimone non resterà impunito,<br/> chi diffonde menzogne perirà.
<p>10 Allo stolto non conviene una vita agiata,<br/> ancor meno a un servo comandare ai prìncipi.
<p>11 è segno d’intelligenza per l’uomo trattenere la collera,<br/> ed è sua gloria passare sopra alle offese.
<p>12 L’ira del re è come ruggito di leone,<br/> come rugiada sull’erba è la sua benevolenza.
<p>13 Un figlio stolto è una disgrazia per il padre<br/> e i litigi della moglie sono come stillicidio incessante.
<p>14 La casa e il patrimonio si ereditano dal padre,<br/> ma una moglie assennata è dono del Signore.
<p>15 La pigrizia fa cadere in torpore,<br/> e chi è indolente patirà la fame.
<p>16 Chi custodisce il precetto custodisce se stesso,<br/> chi trascura la propria condotta morirà.
<p>17 Chi ha pietà del povero fa un prestito al Signore,<br/> che gli darà la sua ricompensa.
<p>18 Correggi tuo figlio perché c’è speranza,<br/> ma non lasciarti andare fino a farlo morire.
<p>19 L’iracondo deve essere punito;<br/> se lo risparmi lo diventerà ancora di più .
<p>20 Ascolta il consiglio e accetta la correzione,<br/> per essere saggio fino al termine della tua vita.
<p>21 Molti sono i progetti nel cuore dell’uomo,<br/> ma solo i disegni del Signore si compiono.
<p>22 Il pregio dell’uomo è la sua bontà<br/> meglio un povero che un bugiardo.
<p>23 Il timore di Dio conduce alla vita<br/> e chi ne è pieno dorme tranquillo senza essere raggiunto dalla sventura.
<p>24 Il pigro immerge la mano nel piatto,<br/> ma non è capace di riportarla alla bocca.
<p>25 Percuoti lo spavaldo e l’inesperto diventerà accorto,<br/> rimprovera il prudente e imparerà la lezione.
<p>26 Rovina il padre e fa fuggire la madre<br/> un figlio disonorato e infame.
<p>27 Figlio mio cessa di accogliere l’istruzione<br/> se vuoi allontanarti dalle parole della sapienza.
<p>28 Il testimone iniquo si beffa della giustizia<br/> e la bocca dei malvagi ingoia l’iniquità.
<p>29 Per gli spavaldi sono pronte le punizioni<br/> e le percosse per la schiena degli stolti.
<h4>20</h4>
<p>1 Il vino è beffardo il liquore è tumultuoso;<br/> chiunque si perde dietro ad esso non è saggio.
<p>2 La collera del re è come ruggito di leone;<br/> chiunque lo irrita rischia la vita.
<p>3 è una gloria evitare le contese,<br/> attaccar briga è proprio degli stolti.
<p>4 Il pigro non ara d’autunno:<br/> alla mietitura cerca ma non trova nulla.
<p>5 Acque profonde sono i consigli nel cuore umano,<br/> l’uomo accorto le sa attingere.
<p>6 Molti proclamano la propria bontà,<br/> ma una persona fidata chi la trova?
<p>7 Chi cammina nella sua integrità è giusto;<br/> beati i figli che lascia dietro di sé!
<p>8 Il re che siede in tribunale<br/> con il suo sguardo dissipa ogni male.
<p>9 Chi può dire: «Ho la coscienza pulita,<br/> sono puro dal mio peccato?».
<p>10 Doppio peso e doppia misura<br/> sono due cose che il Signore aborrisce.
<p>11 Già con le sue azioni il fanciullo rivela<br/> se è puro e retto il suo comportamento.
<p>12 L’orecchio che ascolta e l’occhio che vede:<br/> l’uno e l’altro li ha fatti il Signore.
<p>13 Non amare il sonno per non diventare povero,<br/> tieni gli occhi aperti e avrai pane a sazietà.
<p>14 «Robaccia robaccia» dice chi compra,<br/> ma quando se ne va allora se ne vanta.
<p>15 C’è possesso di oro e moltitudine di perle,<br/> ma la cosa più preziosa sono le labbra sapienti.
<p>16 Prendigli il vestito perché si è fatto garante per un estraneo<br/> e tienilo in pegno per uno sconosciuto.
<p>17 è piacevole il pane procurato con frode,<br/> ma poi la bocca sarà piena di granelli di sabbia.
<p>18 Pondera bene la tua strategia consìgliati,<br/> e fa’ la guerra con molta riflessione.
<p>19 Chi va in giro sparlando svela il segreto;<br/> non associarti a chi ha sempre aperte le labbra.
<p>20 Chi maledice il padre e la madre<br/> vedrà spegnersi la sua lampada nel cuore delle tenebre.
<p>21 Un’eredità accumulata in fretta all’inizio<br/> non sarà benedetta alla fine.
<p>22 Non dire: «Renderò male per male»<br/> confida nel Signore ed egli ti libererà.
<p>23 Il Signore ha in orrore il doppio peso,<br/> la bilancia falsa non è cosa buona.
<p>24 Il Signore rende sicuri i passi dell’uomo:<br/> come può l’essere umano conoscere la sua strada?
<p>25 è una trappola esclamare subito: «Sacro!»<br/> e riflettere solo dopo aver fatto il voto.
<p>26 Un re saggio disperde i malvagi<br/> e con la ruota li stritola come paglia.
<p>27 Lampada del Signore è lo spirito dell’uomo:<br/> essa scruta dentro fin nell’intimo.
<p>28 Bontà e fedeltà vegliano sul re,<br/> sulla giustizia è basato il suo trono.
<p>29 Vanto dei giovani è la loro forza,<br/> ornamento dei vecchi è la canizie.
<p>30 Le ferite sanguinanti leniscono il male,<br/> le percosse purificano fin nell’intimo.
<h4>21</h4>
<p>1 Il cuore del re è un corso d’acqua in mano al Signore:<br/> lo dirige dovunque egli vuole.
<p>2 Agli occhi dell’uomo ogni sua via sembra diritta,<br/> ma chi scruta i cuori è il Signore.
<p>3 Praticare la giustizia e l’equità<br/> per il Signore vale più di un sacrificio.
<p>4 Occhi alteri e cuore superbo,<br/> lucerna dei malvagi è il peccato.
<p>5 I progetti di chi è diligente si risolvono in profitto,<br/> ma chi ha troppa fretta va verso l’indigenza.
<p>6 Accumulare tesori a forza di menzogne<br/> è futilità effimera di chi cerca la morte.
<p>7 La violenza dei malvagi li travolge,<br/> perché rifiutano di praticare la giustizia.
<p>8 La via di un uomo colpevole è tortuosa,<br/> ma l’innocente è retto nel suo agire.
<p>9 è meglio abitare su un angolo del tetto<br/> che avere casa in comune con una moglie litigiosa.
<p>10 L’anima del malvagio desidera fare il male,<br/> ai suoi occhi il prossimo non trova pietà.
<p>11 Quando lo spavaldo viene punito l’inesperto diventa saggio;<br/> egli acquista scienza quando il saggio viene istruito.
<p>12 Il giusto osserva la casa del malvagio<br/> e precipita i malvagi nella sventura.
<p>13 Chi chiude l’orecchio al grido del povero<br/> invocherà a sua volta e non otterrà risposta.
<p>14 Un dono fatto in segreto calma la collera,<br/> un regalo di nascosto placa il furore violento.
<p>15 è una gioia per il giusto quando è fatta giustizia,<br/> mentre è un terrore per i malfattori.
<p>16 L’uomo che si scosta dalla via della saggezza,<br/> riposerà nell’assemblea delle ombre dei morti.
<p>17 Diventerà indigente chi ama i piaceri,<br/> chi ama vino e profumi non si arricchirà.
<p>18 Il malvagio serve da riscatto per il giusto<br/> e il perfido per gli uomini retti.
<p>19 Meglio abitare in un deserto<br/> che con una moglie litigiosa e irritabile.
<p>20 Tesori preziosi e profumi sono nella dimora del saggio,<br/> ma l’uomo stolto dilapida tutto.
<p>21 Chi ricerca la giustizia e l’amore<br/> troverà vita e gloria.
<p>22 Il saggio assale una città di guerrieri<br/> e abbatte la fortezza in cui essa confidava.
<p>23 Chi custodisce la bocca e la lingua<br/> preserva se stesso dalle afflizioni.
<p>24 Il superbo arrogante si chiama spavaldo,<br/> egli agisce nell’eccesso dell’insolenza.
<p>25 Il desiderio del pigro lo porta alla morte,<br/> perché le sue mani rifiutano di lavorare.
<p>26 L’empio indulge tutto il giorno alla cupidigia,<br/> mentre il giusto dona senza risparmiare.
<p>27 Il sacrificio dei malvagi è un orrore,<br/> tanto più se offerto con cattiva intenzione.
<p>28 Il falso testimone perirà,<br/> ma chi ascolta potrà parlare sempre.
<p>29 Il malvagio assume un’aria sfrontata,<br/> l’uomo retto controlla la propria condotta.
<p>30 Non c’è sapienza non c’è prudenza,<br/> non c’è consiglio di fronte al Signore.
<p>31 Il cavallo è pronto per il giorno della battaglia,<br/> ma al Signore appartiene la vittoria.
<h4>22</h4>
<p>1 Un buon nome è preferibile a grandi ricchezze<br/> e la benevolenza altrui vale più dell’argento e dell’oro.
<p>2 Il ricco e il povero s’incontrano in questo:<br/> il Signore ha creato l’uno e l’altro.
<p>3 L’accorto vede il pericolo e si nasconde,<br/> gli inesperti vanno avanti e la pagano.
<p>4 Frutti dell’umiltà sono il timore di Dio,<br/> la ricchezza l’onore e la vita.
<p>5 Spine e tranelli sono sulla via del perverso;<br/> chi ha cura di se stesso se ne tiene lontano.
<p>6 Indirizza il giovane sulla via da seguire;<br/> neppure da vecchio se ne allontanerà.
<p>7 Il ricco domina sul povero<br/> e chi riceve prestiti è schiavo del suo creditore.
<p>8 Chi semina ingiustizia raccoglie miseria<br/> e il bastone che usa nella sua collera svanirà.
<p>9 Chi è generoso sarà benedetto,<br/> perché egli dona del suo pane al povero.
<p>10 Scaccia lo spavaldo e la discordia se ne andrà:<br/> cesseranno i litigi e gli insulti.
<p>11 Chi ama la schiettezza del cuore<br/> e la benevolenza sulle labbra sarà amico del re.
<p>12 Gli occhi del Signore custodiscono la scienza:<br/> in tal modo egli confonde le parole del perfido.
<p>13 Il pigro dice: «C’è un leone là fuori:<br/> potrei essere ucciso in mezzo alla strada».
<p>14 La bocca delle straniere è una fossa profonda:<br/> vi cade colui che è in ira al Signore.
<p>15 La stoltezza è legata al cuore del fanciullo,<br/> ma il bastone della correzione l’allontana da lui.
<p>16 Chi opprime il povero non fa che arricchirlo,<br/> chi dà a un ricco non fa che impoverirsi.
<p>17 Porgi l’orecchio e ascolta le parole dei sapienti,<br/> applica la tua mente alla mia istruzione:
<p>18 ti saranno piacevoli se le custodirai nel tuo intimo,<br/> se le terrai pronte sulle tue labbra.
<p>19 Perché sia riposta nel Signore la tua fiducia,<br/> oggi le faccio conoscere a te.
<p>20 Ecco ho scritto per te trenta massime,<br/> in materia di consigli e di saggezza,
<p>21 perché tu sappia riferire in modo conveniente parole di verità<br/> e possa riportarle a quelli che ti mandano.
<p>22 Non depredare il povero perché egli è povero,<br/> e non affliggere il misero in tribunale,
<p>23 perché il Signore difenderà la loro causa<br/> e spoglierà della vita coloro che li hanno spogliati.
<p>24 Non ti associare a un collerico<br/> e non praticare un uomo iracondo,
<p>25 per non abituarti alle sue maniere<br/> e procurarti una trappola per la tua vita.
<p>26 Non essere di quelli che danno la mano<br/> e si fanno garanti dei debiti altrui,
<p>27 perché se poi non avrai da pagare,<br/> si dovrebbe togliere il letto di sotto a te.
<p>28 Non spostare il confine antico,<br/> che è stato posto dai tuoi padri.
<p>29 Hai visto un uomo sollecito nel lavoro?<br/> Egli starà al servizio del re<br/> e non al servizio di gente oscura!
<h4>23</h4>
<p>1 Quando siedi a mangiare con uno che ha autorità,<br/> bada bene a ciò che ti è messo davanti;
<p>2 mettiti un coltello alla gola,<br/> se hai molto appetito.
<p>3 Non bramare le sue ghiottonerie,<br/> perché sono un cibo fallace.
<p>4 Non affannarti per accumulare ricchezze,<br/> sii intelligente e rinuncia.
<p>5 Su di esse volano i tuoi occhi<br/> ma già non ci sono più :<br/> perché mettono ali come aquila e volano verso il cielo.
<p>6 Non mangiare il pane dell’avaro<br/> e non bramare le sue ghiottonerie,
<p>7 perché come uno che pensa solo a se stesso,<br/> ti dirà: «Mangia e bevi»,<br/> ma il suo cuore non è con te.
<p>8 Vomiterai il boccone che hai mangiato<br/> e rovinerai le tue parole gentili.
<p>9 Non parlare agli orecchi di uno stolto,<br/> perché egli disprezzerà le tue sagge parole.
<p>10 Non spostare il confine antico,<br/> e non invadere il campo degli orfani,
<p>11 perché il loro vendicatore è forte<br/> e difenderà la loro causa contro di te.
<p>12 Apri il tuo cuore alla correzione<br/> e il tuo orecchio ai discorsi sapienti.
<p>13 Non risparmiare al fanciullo la correzione,<br/> perché se lo percuoti con il bastone non morirà
<p>14 anzi se lo percuoti con il bastone,<br/> lo salverai dal regno dei morti.
<p>15 Figlio mio se il tuo cuore sarà saggio,<br/> anche il mio sarà colmo di gioia.
<p>16 Esulterò dentro di me,<br/> quando le tue labbra diranno parole rette.
<p>17 Non invidiare in cuor tuo i peccatori,<br/> ma resta sempre nel timore del Signore,
<p>18 perché così avrai un avvenire<br/> e la tua speranza non sarà stroncata.
<p>19 Ascolta figlio mio e sii saggio<br/> e indirizza il tuo cuore sulla via retta.
<p>20 Non essere fra quelli che s’inebriano di vino<br/> né fra coloro che sono ingordi di carne,
<p>21 perché l’ubriacone e l’ingordo impoveriranno<br/> e di stracci li rivestirà la sonnolenza.
<p>22 Ascolta tuo padre che ti ha generato,<br/> non disprezzare tua madre quando è vecchia.
<p>23 Acquista la verità e non rivenderla,<br/> la sapienza l’educazione e la prudenza.
<p>24 Il padre del giusto gioirà pienamente,<br/> e chi ha generato un saggio se ne compiacerà.
<p>25 Gioiscano tuo padre e tua madre<br/> e si rallegri colei che ti ha generato.
<p>26 Fa’ bene attenzione a me figlio mio,<br/> e piacciano ai tuoi occhi le mie vie:
<p>27 una fossa profonda è la prostituta,<br/> e un pozzo stretto la straniera.
<p>28 Ella si apposta come un ladro<br/> e fra gli uomini fa crescere il numero dei traditori.
<p>29 Per chi i guai? Per chi i lamenti?<br/> Per chi i litigi? Per chi i gemiti?<br/> A chi le percosse per futili motivi?<br/> A chi gli occhi torbidi?
<p>30 Per quelli che si perdono dietro al vino,<br/> per quelli che assaporano bevande inebrianti.
<p>31 Non guardare il vino come rosseggia,<br/> come scintilla nella coppa<br/> e come scorre morbidamente;
<p>32 finirà per morderti come un serpente<br/> e pungerti come una vipera.
<p>33 Allora i tuoi occhi vedranno cose strane<br/> e la tua mente dirà cose sconnesse.
<p>34 Ti parrà di giacere in alto mare<br/> o di giacere in cima all’albero maestro.
<p>35 «Mi hanno picchiato ma non sento male.<br/> Mi hanno bastonato ma non me ne sono accorto.<br/> Quando mi sveglierò? Ne chiederò dell’altro!».
<h4>24</h4>
<p>1 Non invidiare le persone malvagie,<br/> non desiderare di stare con loro,
<p>2 poiché il loro cuore trama rovine<br/> e le loro labbra non esprimono che malanni.
<p>3 Con la sapienza si costruisce una casa<br/> e con la prudenza la si rende salda;
<p>4 con la scienza si riempiono le sue stanze<br/> di tutti i beni preziosi e deliziosi.
<p>5 Il saggio cresce in potenza<br/> e chi è esperto aumenta di forza.
<p>6 Perché con le strategie si fa la guerra<br/> e la vittoria dipende dal numero dei consiglieri.
<p>7 è troppo alta la sapienza per lo stolto,<br/> alla porta della città egli non potrà aprire bocca.
<p>8 Chi trama per fare il male<br/> si chiama mestatore.
<p>9 Il proposito dello stolto è il peccato<br/> e lo spavaldo è aborrito da tutti.
<p>10 Se te ne stai indolente nel giorno della sventura,<br/> ben poca è la tua forza.
<p>11 Libera quelli che sono condotti alla morte<br/> e salva quelli che sono trascinati al supplizio.
<p>12 Se tu dicessi: «Io non lo sapevo»,<br/> credi che non l’intenda colui che pesa i cuori?<br/> Colui che veglia sulla tua vita lo sa;<br/> egli renderà a ciascuno secondo le sue opere.
<p>13 Mangia il miele figlio mio perché è buono<br/> e il favo è dolce al tuo palato.
<p>14 Sappi che tale è la sapienza per te;<br/> se la trovi avrai un avvenire<br/> e la tua speranza non sarà stroncata.
<p>15 Non insidiare come un malvagio la dimora del giusto,<br/> non distruggere la sua abitazione,
<p>16 perché se il giusto cade sette volte egli si rialza,<br/> ma i malvagi soccombono nella sventura.
<p>17 Non ti rallegrare per la caduta del tuo nemico<br/> e non gioisca il tuo cuore quando egli soccombe,
<p>18 perché il Signore non veda e se ne dispiaccia<br/> e allontani da lui la sua collera.
<p>19 Non irritarti per i malfattori<br/> e non invidiare i malvagi,
<p>20 perché non ci sarà avvenire per il cattivo<br/> e la lampada dei malvagi si spegnerà.
<p>21 Figlio mio temi il Signore e il re,<br/> e con i ribelli non immischiarti,
<p>22 perché improvviso sorgerà il loro castigo<br/> e la rovina mandata da entrambi chi la conosce?
<p>23 Anche queste sono parole dei saggi.<br/> Avere preferenze personali in giudizio non è bene.
<p>24 Chi dice al malvagio: «Tu sei innocente»,<br/> i popoli lo malediranno le genti lo detesteranno;
<p>25 a chi invece lo punisce tutto andrà bene,<br/> su di lui si riverserà la benedizione.
<p>26 Dà un bacio sulle labbra<br/> chi risponde con parole giuste.
<p>27 Cura prima il tuo lavoro di fuori<br/> e prepàratelo nel tuo campo,<br/> e poi costruisciti la casa.
<p>28 Non testimoniare senza motivo contro il tuo prossimo,<br/> non ingannare con le labbra.
<p>29 Non dire: «Come ha fatto a me così io farò a lui,<br/> renderò a ciascuno come si merita».
<p>30 Sono passato vicino al campo di un pigro,<br/> alla vigna di un uomo insensato:
<p>31 ecco ovunque erano cresciute le erbacce,<br/> il terreno era coperto di cardi<br/> e il recinto di pietre era in rovina.
<p>32 Ho osservato e ho riflettuto,<br/> ho visto e ho tratto questa lezione:
<p>33 un po’ dormi un po’ sonnecchi,<br/> un po’ incroci le braccia per riposare,
<p>34 e intanto arriva a te la povertà come un vagabondo,<br/> e l’indigenza come se tu fossi un accattone.
<h4>25</h4>
<p>1 Anche questi sono proverbi di Salomone raccolti dagli uomini di Ezechia re di Giuda.
<p>2 è gloria di Dio nascondere le cose,<br/> è gloria dei re investigarle.
<p>3 I cieli per la loro altezza la terra per la sua profondità<br/> e il cuore dei re sono inesplorabili.
<p>4 Togli le scorie dall’argento<br/> e l’orafo ne farà un bel vaso;
<p>5 togli il malvagio dalla presenza del re<br/> e il suo trono si stabilirà sulla giustizia.
<p>6 Non darti arie davanti al re<br/> e non metterti al posto dei grandi,
<p>7 perché è meglio sentirsi dire: «Sali quassù »,<br/> piuttosto che essere umiliato davanti a uno più importante.<br/> Ciò che i tuoi occhi hanno visto,
<p>8 non esibirlo troppo in fretta in un processo;<br/> altrimenti che farai alla fine,<br/> quando il tuo prossimo ti svergognerà?
<p>9 La tua causa discutila con il tuo vicino,<br/> ma non rivelare il segreto altrui,
<p>10 perché chi ti ascolta non ti biasimi<br/> e il tuo discredito sarebbe irreparabile.
<p>11 Come mele d’oro su vassoio d’argento cesellato,<br/> è una parola detta a suo tempo.
<p>12 Come anello d’oro e collana preziosa<br/> è un saggio che ammonisce un orecchio attento.
<p>13 Come il fresco di neve al tempo della mietitura<br/> è un messaggero fedele per chi lo manda:<br/> egli rinfranca l’animo del suo signore.
<p>14 Nuvole e vento ma senza pioggia,<br/> tale è l’uomo che si vanta di regali che non fa.
<p>15 Con la pazienza il giudice si lascia persuadere,<br/> una lingua dolce spezza le ossa.
<p>16 Se hai trovato il miele mangiane quanto ti basta,<br/> per non esserne nauseato e poi vomitarlo.
<p>17 Metti di rado il piede in casa del tuo vicino,<br/> perché stanco di te non ti prenda in odio.
<p>18 Mazza spada e freccia acuta<br/> è colui che depone il falso contro il suo prossimo.
<p>19 Quale dente cariato e quale piede slogato,<br/> tale è l’appoggio del perfido nel giorno della sventura.
<p>20 Come chi toglie il mantello in un giorno di freddo<br/> e come chi versa aceto su una piaga viva,<br/> tale è colui che canta canzoni a un cuore afflitto.
<p>21 Se il tuo nemico ha fame dagli pane da mangiare,<br/> se ha sete dagli acqua da bere,
<p>22 perché così ammasserai carboni ardenti sul suo capo<br/> e il Signore ti ricompenserà.
<p>23 La tramontana porta la pioggia,<br/> la lingua maldicente provoca lo sdegno sul volto.
<p>24 è meglio abitare su un angolo del tetto,<br/> che avere casa in comune con una moglie litigiosa.
<p>25 Come acqua fresca per una gola riarsa<br/> è una buona notizia da un paese lontano.
<p>26 Fontana torbida e sorgente inquinata,<br/> tale è il giusto che vacilla di fronte al malvagio.
<p>27 Mangiare troppo miele non è bene,<br/> né cercare onori eccessivi.
<p>28 Una città smantellata senza mura,<br/> tale è chi non sa dominare se stesso.
<h4>26</h4>
<p>1 Come neve d’estate e pioggia alla mietitura,<br/> così l’onore non conviene allo stolto.
<p>2 Come passero che svolazza come rondine che volteggia,<br/> così una maledizione immotivata non ha effetto.
<p>3 La frusta per il cavallo la cavezza per l’asino<br/> e il bastone per la schiena degli stolti.
<p>4 Non rispondere allo stolto secondo la sua stoltezza,<br/> per non divenire anche tu simile a lui.
<p>5 Rispondi allo stolto secondo la sua stoltezza,<br/> perché egli non si creda saggio.
<p>6 Si taglia i piedi e beve amarezze<br/> chi invia messaggi per mezzo di uno stolto.
<p>7 Come pendono le gambe da uno zoppo,<br/> così una massima sulla bocca dello stolto.
<p>8 Come chi lega una pietra alla fionda,<br/> così chi attribuisce onori a uno stolto.
<p>9 Come ramo spinoso in mano a un ubriaco,<br/> così una massima sulla bocca dello stolto.
<p>10 è come un arciere che colpisce a caso<br/> chi paga lo stolto o stipendia il primo che passa.
<p>11 Come il cane torna al suo vomito,<br/> così lo stolto ripete le sue stoltezze.
<p>12 Hai visto un uomo che è saggio ai suoi occhi?<br/> C’è più da sperare da uno stolto che da lui.
<p>13 Il pigro dice: «C’è una belva per la strada,<br/> un leone si aggira per le piazze».
<p>14 La porta gira sui cardini,<br/> così il pigro sul suo letto.
<p>15 Il pigro immerge la mano nel piatto,<br/> ma dura fatica a riportarla alla bocca.
<p>16 Il pigro si crede più saggio<br/> di sette persone che rispondono con senno.
<p>17 è simile a chi prende un cane per le orecchie<br/> un passante che si intromette nella lite di un altro.
<p>18 Come un pazzo che scaglia<br/> tizzoni e frecce di morte,
<p>19 così è colui che inganna il suo prossimo<br/> e poi dice: «Ma sì è stato uno scherzo!».
<p>20 Per mancanza di legna il fuoco si spegne;<br/> se non c’è il calunniatore il litigio si calma.
<p>21 Mantice per il carbone e legna per il fuoco,<br/> tale è l’attaccabrighe per attizzare le liti.
<p>22 Le parole del calunniatore sono come ghiotti bocconi,<br/> che scendono fin nell’intimo.
<p>23 Come patina d’argento su un coccio di creta<br/> sono le labbra lusinghiere con un cuore maligno.
<p>24 Chi odia si maschera con le labbra,<br/> ma nel suo intimo cova inganni;
<p>25 anche se usa espressioni melliflue non credergli,<br/> perché nel cuore egli ha sette obbrobri.
<p>26 Chi odia si nasconde con astuzia,<br/> ma la sua malizia apparirà pubblicamente.
<p>27 Chi scava una fossa vi cadrà dentro<br/> e chi rotola una pietra gli ricadrà addosso.
<p>28 Una lingua bugiarda fa molti danni,<br/> una bocca adulatrice produce rovina.
<h4>27</h4>
<p>1 Non vantarti del domani,<br/> perché non sai neppure che cosa genera l’oggi.
<p>2 Ti lodi un estraneo e non la tua bocca,<br/> uno sconosciuto e non le tue labbra.
<p>3 La pietra è greve la sabbia è pesante,<br/> ma più d’entrambi la collera dello stolto.
<p>4 L’ira è crudele il furore è impetuoso,<br/> ma alla gelosia chi può resistere?
<p>5 Meglio un rimprovero aperto<br/> che un amore nascosto.
<p>6 Leali sono le ferite di un amico,<br/> ingannevoli i baci di un nemico.
<p>7 Lo stomaco sazio disprezza il miele,<br/> per lo stomaco affamato anche l’amaro è dolce.
<p>8 Come un uccello che vola lontano dal nido,<br/> così è l’uomo che va errando lontano da casa.
<p>9 Profumo e incenso allietano il cuore<br/> e il consiglio dell’amico addolcisce l’animo.
<p>10 Non abbandonare il tuo amico né quello di tuo padre,<br/> non entrare nella casa di tuo fratello nel giorno della tua disgrazia.<br/> Meglio un amico vicino che un fratello lontano.
<p>11 Sii saggio figlio mio e allieterai il mio cuore;<br/> così avrò di che rispondere a colui che mi insulta.
<p>12 L’accorto vede il pericolo e si nasconde,<br/> gli inesperti vanno avanti e la pagano.
<p>13 Prendigli il vestito perché si è fatto garante per un estraneo,<br/> e tienilo in pegno per uno sconosciuto.
<p>14 Chi benedice il prossimo di buon mattino ad alta voce,<br/> sarà considerato come se lo maledicesse.
<p>15 Lo stillicidio incessante in tempo di pioggia<br/> e una moglie litigiosa si rassomigliano:
<p>16 chi vuole trattenerla trattiene il vento<br/> e raccoglie l’olio con la mano destra.
<p>17 Il ferro si aguzza con il ferro<br/> e l’uomo aguzza l’ingegno del suo compagno.
<p>18 Chi custodisce un fico ne mangia i frutti,<br/> chi ha cura del suo padrone ne riceverà onori.
<p>19 Come nell’acqua un volto riflette un volto,<br/> così il cuore dell’uomo si riflette nell’altro.
<p>20 Come il regno dei morti e l’abisso non si saziano mai,<br/> così non si saziano mai gli occhi dell’uomo.
<p>21 Come il crogiuolo è per l’argento e il forno è per l’oro,<br/> così l’uomo rispetto alla bocca di chi lo loda.
<p>22 Anche se tu pestassi lo stolto nel mortaio<br/> tra i grani con il pestello,<br/> non si allontanerebbe da lui la sua stoltezza.
<p>23 Preòccupati dello stato del tuo gregge,<br/> abbi cura delle tue mandrie,
<p>24 perché le ricchezze non sono eterne<br/> e una corona non dura per sempre.
<p>25 Tolto il fieno ricresce l’erba nuova<br/> e si raccolgono i foraggi sui monti;
<p>26 gli agnelli ti danno le vesti<br/> e i capretti il prezzo per comprare un campo,
<p>27 le capre ti danno latte abbondante per nutrire te,<br/> per nutrire la tua famiglia e mantenere le tue domestiche.
<h4>28</h4>
<p>1 Il malvagio fugge anche se nessuno lo insegue,<br/> mentre il giusto è sicuro come un giovane leone.
<p>2 Quando un paese è in subbuglio sono molti i suoi capi,<br/> ma con un uomo intelligente e saggio l’ordine si mantiene.
<p>3 Un povero che opprime i miseri<br/> è come pioggia torrenziale che non porta pane.
<p>4 Quelli che trasgrediscono la legge lodano il malvagio,<br/> quelli che la osservano gli si mettono contro.
<p>5 I malvagi non comprendono la giustizia,<br/> ma quelli che cercano il Signore comprendono tutto.
<p>6 Meglio un povero dalla condotta integra<br/> che uno dai costumi perversi anche se ricco.
<p>7 Osserva la legge il figlio intelligente,<br/> chi frequenta gli ingordi disonora suo padre.
<p>8 Chi accresce il patrimonio con l’usura e l’interesse,<br/> lo accumula per chi ha pietà dei miseri.
<p>9 Chi allontana l’orecchio per non ascoltare la legge,<br/> persino la sua preghiera è spregevole.
<p>10 Chi fa deviare i giusti per la via del male,<br/> nel suo tranello lui stesso cadrà,<br/> mentre gli integri erediteranno il bene.
<p>11 Il ricco si crede saggio,<br/> ma il povero intelligente lo valuta per quello che è.
<p>12 Grande è l’onore quando esultano i giusti,<br/> ma se prevalgono gli empi ognuno si dilegua.
<p>13 Chi nasconde le proprie colpe non avrà successo,<br/> chi le confessa e le abbandona troverà misericordia.
<p>14 Beato l’uomo che sempre teme,<br/> ma chi indurisce il cuore cadrà nel male.
<p>15 Leone ruggente e orso affamato,<br/> tale è un cattivo governatore su un popolo povero.
<p>16 Un principe privo di senno moltiplica le angherie,<br/> ma chi odia il lucro prolungherà i suoi giorni.
<p>17 Un uomo che è perseguito per omicidio<br/> fuggirà fino alla tomba: non lo si trattenga!
<p>18 Chi procede con rettitudine sarà salvato,<br/> chi va per vie tortuose cadrà all’improvviso.
<p>19 Chi coltiva la sua terra si sazia di pane,<br/> chi insegue chimere si sazia di miseria.
<p>20 L’uomo leale sarà colmo di benedizioni,<br/> chi ha fretta di arricchirsi non sarà esente da colpa.
<p>21 Non è bene essere parziali,<br/> ma per un tozzo di pane si può prevaricare.
<p>22 L’avaro è impaziente di arricchire,<br/> ma non pensa che gli piomberà addosso la miseria.
<p>23 Chi corregge un altro troverà alla fine più favore<br/> di chi ha una lingua adulatrice.
<p>24 Chi deruba il padre o la madre e dice: «Non è peccato»,<br/> è simile a un assassino.
<p>25 L’avido suscita litigi,<br/> ma chi confida nel Signore sarà arricchito.
<p>26 Chi confida nel suo senno è uno stolto,<br/> chi cammina nella saggezza sarà salvato.
<p>27 Per chi dona al povero non c’è indigenza,<br/> ma chi chiude gli occhi avrà grandi maledizioni.
<p>28 Se prevalgono i malvagi tutti si nascondono;<br/> se essi periscono dominano i giusti.
<h4>29</h4>
<p>1 Chi disprezza i rimproveri con ostinazione<br/> sarà rovinato all’improvviso senza rimedio.
<p>2 Quando dominano i giusti il popolo gioisce,<br/> quando governano i malvagi il popolo geme.
<p>3 Chi ama la sapienza allieta il padre,<br/> ma chi frequenta prostitute dissipa il patrimonio.
<p>4 Il re con la giustizia rende prospero il paese,<br/> quello che aggrava le imposte lo rovina.
<p>5 L’uomo che adula il suo prossimo<br/> gli tende una rete davanti ai piedi.
<p>6 Con la sua trasgressione l’iniquo si prepara un trabocchetto,<br/> mentre il giusto giubila e si rallegra.
<p>7 Il giusto riconosce il diritto dei miseri,<br/> il malvagio invece non intende ragione.
<p>8 Gli uomini senza scrupoli sovvertono una città,<br/> mentre i saggi placano la collera.
<p>9 Se un saggio entra in causa con uno stolto,<br/> si agiti o rida non troverà riposo.
<p>10 Gli uomini sanguinari odiano l’onesto,<br/> mentre i giusti hanno cura di lui.
<p>11 Lo stolto dà sfogo a tutto il suo malanimo,<br/> il saggio alla fine lo sa calmare.
<p>12 Se un principe dà ascolto alle menzogne,<br/> tutti i suoi ministri sono malvagi.
<p>13 Il povero e l’oppressore s’incontrano in questo:<br/> è il Signore che illumina gli occhi di tutti e due.
<p>14 Se un re giudica i poveri con equità,<br/> il suo trono è saldo per sempre.
<p>15 La verga e la correzione danno sapienza,<br/> ma il giovane lasciato a se stesso disonora sua madre.
<p>16 Quando dominano i malvagi dominano anche i delitti,<br/> ma i giusti ne vedranno la rovina.
<p>17 Correggi tuo figlio e ti darà riposo<br/> e ti procurerà consolazioni.
<p>18 Quando non c’è visione profetica il popolo è sfrenato;<br/> beato invece chi osserva la legge.
<p>19 Lo schiavo non si corregge a parole:<br/> comprende infatti ma non obbedisce.
<p>20 Hai visto un uomo precipitoso nel parlare?<br/> C’è più da sperare da uno stolto che da lui.
<p>21 Chi accarezza lo schiavo fin dall’infanzia,<br/> alla fine se lo vedrà contro.
<p>22 Un uomo collerico suscita litigi<br/> e l’iracondo commette molte colpe.
<p>23 L’orgoglio dell’uomo ne provoca l’umiliazione,<br/> l’umile di cuore ottiene onori.
<p>24 Chi spartisce con un ladro odia se stesso:<br/> egli sente la maledizione ma non rivela nulla.
<p>25 Chi teme gli uomini si mette in una trappola,<br/> ma chi confida nel Signore è al sicuro.
<p>26 Molti ricercano il favore di chi comanda,<br/> ma è il Signore che giudica ognuno.
<p>27 L’iniquo è un orrore per i giusti<br/> e gli uomini retti sono un orrore per i malvagi.
<h4>30</h4>
<p>1 Detti di Agur figlio di Iakè da Massa.<br/> Dice quest’uomo: Sono stanco o Dio,<br/> sono stanco o Dio e vengo meno,
<p>2 perché io sono il più stupido degli uomini<br/> e non ho intelligenza umana;
<p>3 non ho imparato la sapienza<br/> e la scienza del Santo non l’ho conosciuta.
<p>4 Chi è salito al cielo e ne è sceso?<br/> Chi ha raccolto il vento nel suo pugno?<br/> Chi ha racchiuso le acque nel suo mantello?<br/> Chi ha fissato tutti i confini della terra?<br/> Come si chiama? Qual è il nome di suo figlio se lo sai?
<p>5 Ogni parola di Dio è purificata nel fuoco;<br/> egli è scudo per chi in lui si rifugia.
<p>6 Non aggiungere nulla alle sue parole,<br/> perché non ti riprenda e tu sia trovato bugiardo.
<p>7 Io ti domando due cose,<br/> non negarmele prima che io muoia:
<p>8 tieni lontano da me falsità e menzogna,<br/> non darmi né povertà né ricchezza,<br/> ma fammi avere il mio pezzo di pane,
<p>9 perché una volta sazio io non ti rinneghi<br/> e dica: «Chi è il Signore?»,<br/> oppure ridotto all’indigenza non rubi<br/> e abusi del nome del mio Dio.
<p>10 Non calunniare lo schiavo presso il padrone,<br/> perché egli non ti maledica e tu non venga punito.
<p>11 C’è gente che maledice suo padre<br/> e non benedice sua madre.
<p>12 C’è gente che si crede pura,<br/> ma non si è lavata della sua lordura.
<p>13 C’è gente dagli occhi così alteri<br/> e dalle ciglia così altezzose!
<p>14 C’è gente i cui denti sono spade<br/> e le cui mascelle sono coltelli,<br/> per divorare gli umili eliminandoli dalla terra<br/> e togliere i poveri di mezzo agli uomini.
<p>15 La sanguisuga ha due figlie: «Dammi! Dammi!».<br/> Tre cose non si saziano mai,<br/> anzi quattro non dicono mai: «Basta!»:
<p>16 il regno dei morti il grembo sterile,<br/> la terra mai sazia d’acqua<br/> e il fuoco che mai dice: «Basta!».
<p>17 L’occhio che guarda con scherno il padre<br/> e si rifiuta di ubbidire alla madre<br/> sia cavato dai corvi della valle<br/> e divorato dagli aquilotti.
<p>18 Tre cose sono troppo ardue per me,<br/> anzi quattro che non comprendo affatto:
<p>19 la via dell’aquila nel cielo,<br/> la via del serpente sulla roccia,<br/> la via della nave in alto mare,<br/> la via dell’uomo in una giovane donna.
<p>20 Così si comporta la donna adultera:<br/> mangia e si pulisce la bocca<br/> e dice: «Non ho fatto nulla di male!».
<p>21 Per tre cose freme la terra,<br/> anzi quattro non può sopportare:
<p>22 uno schiavo che diventa re<br/> e uno stolto che si sazia di pane,
<p>23 una donna già trascurata da tutti che trova marito<br/> e una schiava che prende il posto della padrona.
<p>24 Quattro esseri sono fra le cose più piccole della terra,<br/> eppure sono più saggi dei saggi:
<p>25 le formiche sono un popolo senza forza,<br/> eppure si provvedono il cibo durante l’estate;
<p>26 gli iràci sono un popolo imbelle,<br/> eppure hanno la tana sulle rupi;
<p>27 le cavallette non hanno un re,<br/> eppure marciano tutte ben schierate;
<p>28 la lucertola si può prendere con le mani,<br/> eppure penetra anche nei palazzi dei re.
<p>29 Tre cose hanno un portamento magnifico,<br/> anzi quattro hanno un’andatura maestosa:
<p>30 il leone il più forte degli animali,<br/> che non indietreggia davanti a nessuno;
<p>31 il gallo pettoruto e il caprone<br/> e un re alla testa del suo popolo.
<p>32 Se stoltamente ti sei esaltato e se poi hai riflettuto,<br/> mettiti una mano sulla bocca,
<p>33 poiché sbattendo il latte ne esce la panna,<br/> premendo il naso ne esce il sangue<br/> e spremendo la collera ne esce la lite.
<h4>31</h4>
<p>1 Parole di Lemuèl re di Massa che apprese da sua madre.
<p>2 Che mai figlio mio! Che mai figlio del mio grembo!<br/> Che mai figlio dei miei voti!
<p>3 Non concedere alle donne il tuo vigore,<br/> né i tuoi fianchi a quelle che corrompono i re.
<p>4 Non conviene ai re Lemuèl,<br/> non conviene ai re bere il vino,<br/> né ai prìncipi desiderare bevande inebrianti,
<p>5 per paura che bevendo dimentichino ciò che hanno decretato<br/> e tradiscano il diritto di tutti gli infelici.
<p>6 Date bevande inebrianti a chi si sente venir meno<br/> e il vino a chi ha l’amarezza nel cuore:
<p>7 beva e dimentichi la sua povertà<br/> e non si ricordi più delle sue pene.
<p>8 Apri la bocca in favore del muto,<br/> in difesa di tutti gli sventurati.
<p>9 Apri la bocca e giudica con equità,<br/> rendi giustizia all’infelice e al povero.
<p>10 Una donna forte chi potrà trovarla?<br/> Ben superiore alle perle è il suo valore.
<p>11 In lei confida il cuore del marito<br/> e non verrà a mancargli il profitto.
<p>12 Gli dà felicità e non dispiacere<br/> per tutti i giorni della sua vita.
<p>13 Si procura lana e lino<br/> e li lavora volentieri con le mani.
<p>14 è simile alle navi di un mercante,<br/> fa venire da lontano le provviste.
<p>15 Si alza quando è ancora notte,<br/> distribuisce il cibo alla sua famiglia<br/> e dà ordini alle sue domestiche.
<p>16 Pensa a un campo e lo acquista<br/> e con il frutto delle sue mani pianta una vigna.
<p>17 Si cinge forte i fianchi<br/> e rafforza le sue braccia.
<p>18 è soddisfatta perché i suoi affari vanno bene;<br/> neppure di notte si spegne la sua lampada.
<p>19 Stende la sua mano alla conocchia<br/> e le sue dita tengono il fuso.
<p>20 Apre le sue palme al misero,<br/> stende la mano al povero.
<p>21 Non teme la neve per la sua famiglia,<br/> perché tutti i suoi familiari hanno doppio vestito.
<p>22 Si è procurata delle coperte,<br/> di lino e di porpora sono le sue vesti.
<p>23 Suo marito è stimato alle porte della città,<br/> quando siede in giudizio con gli anziani del luogo.
<p>24 Confeziona tuniche e le vende<br/> e fornisce cinture al mercante.
<p>25 Forza e decoro sono il suo vestito<br/> e fiduciosa va incontro all’avvenire.
<p>26 Apre la bocca con saggezza<br/> e la sua lingua ha solo insegnamenti di bontà.
<p>27 Sorveglia l’andamento della sua casa<br/> e non mangia il pane della pigrizia.
<p>28 Sorgono i suoi figli e ne esaltano le doti,<br/> suo marito ne tesse l’elogio:
<p>29 «Molte figlie hanno compiuto cose eccellenti,<br/> ma tu le hai superate tutte!».
<p>30 Illusorio è il fascino e fugace la bellezza,<br/> ma la donna che teme Dio è da lodare.
<p>31 Siatele riconoscenti per il frutto delle sue mani<br/> e le sue opere la lodino alle porte della città.
