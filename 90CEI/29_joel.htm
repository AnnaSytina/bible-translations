<h4>1</h4>
<p>1 Parola del Signore rivolta a Gioele figlio di Petuèl.
<p>2 Udite questo anziani,<br/> porgete l’orecchio voi tutti abitanti della regione.<br/> Accadde mai cosa simile ai giorni vostri<br/> o ai giorni dei vostri padri?
<p>3 Raccontatelo ai vostri figli,<br/> e i vostri figli ai loro figli,<br/> e i loro figli alla generazione seguente.
<p>4 Quello che ha lasciato la cavalletta l’ha divorato la locusta;<br/> quello che ha lasciato la locusta l’ha divorato il bruco;<br/> quello che ha lasciato il bruco l’ha divorato il grillo.
<p>5 Svegliatevi ubriachi e piangete,<br/> voi tutti che bevete vino urlate<br/> per il vino nuovo che vi è tolto di bocca.
<p>6 Poiché è venuta contro il mio paese<br/> una nazione potente e innumerevole,<br/> che ha denti di leone mascelle di leonessa.
<p>7 Ha fatto delle mie viti una desolazione<br/> e tronconi delle piante di fico;<br/> ha tutto scortecciato e abbandonato,<br/> i loro rami appaiono bianchi.
<p>8 Laméntati come una vergine<br/> che si è cinta di sacco per il lutto<br/> e piange per lo sposo della sua giovinezza.
<p>9 Sono scomparse offerta e libagione<br/> dalla casa del Signore;<br/> fanno lutto i sacerdoti ministri del Signore.
<p>10 Devastata è la campagna,<br/> è in lutto la terra,<br/> perché il grano è devastato,<br/> è venuto a mancare il vino nuovo,<br/> è esaurito l’olio.
<p>11 Restate confusi contadini,<br/> alzate lamenti vignaioli,<br/> per il grano e per l’orzo,<br/> perché il raccolto dei campi è perduto.
<p>12 La vite è diventata secca,<br/> il fico inaridito,<br/> il melograno la palma il melo,<br/> tutti gli alberi dei campi sono secchi,<br/> è venuta a mancare la gioia tra i figli dell’uomo.
<p>13 Cingete il cilicio e piangete o sacerdoti,<br/> urlate ministri dell’altare,<br/> venite vegliate vestiti di sacco,<br/> ministri del mio Dio,<br/> perché priva d’offerta e libagione<br/> è la casa del vostro Dio.
<p>14 Proclamate un solenne digiuno,<br/> convocate una riunione sacra,<br/> radunate gli anziani<br/> e tutti gli abitanti della regione<br/> nella casa del Signore vostro Dio,<br/> e gridate al Signore:
<p>15 «Ahimè quel giorno!<br/> è infatti vicino il giorno del Signore<br/> e viene come una devastazione dall’Onnipotente.
<p>16 Non è forse scomparso il cibo<br/> davanti ai nostri occhi<br/> e la letizia e la gioia<br/> dalla casa del nostro Dio?».
<p>17 Sono marciti i semi<br/> sotto le loro zolle,<br/> i granai sono vuoti,<br/> distrutti i magazzini,<br/> perché è venuto a mancare il grano.
<p>18 Come geme il bestiame!<br/> Vanno errando le mandrie dei buoi,<br/> perché non hanno più pascoli;<br/> anche le greggi di pecore vanno in rovina.
<p>19 A te Signore io grido,<br/> perché il fuoco ha divorato<br/> i pascoli della steppa<br/> e la fiamma ha bruciato<br/> tutti gli alberi della campagna.
<p>20 Anche gli animali selvatici<br/> sospirano a te,<br/> perché sono secchi i corsi d’acqua<br/> e il fuoco ha divorato i pascoli della steppa.
<h4>2</h4>
<p>1 Suonate il corno in Sion<br/> e date l’allarme sul mio santo monte!<br/> Tremino tutti gli abitanti della regione<br/> perché viene il giorno del Signore,<br/> perché è vicino,
<p>2 giorno di tenebra e di oscurità,<br/> giorno di nube e di caligine.<br/> Come l’aurora,<br/> un popolo grande e forte<br/> si spande sui monti:<br/> come questo non ce n’è stato mai<br/> e non ce ne sarà dopo,<br/> per gli anni futuri di età in età.
<p>3 Davanti a lui un fuoco divora<br/> e dietro a lui brucia una fiamma.<br/> Come il giardino dell’Eden<br/> è la terra davanti a lui<br/> e dietro a lui è un deserto desolato,<br/> niente si salva davanti a lui.
<p>4 Il suo aspetto è quello di cavalli,<br/> anzi come destrieri che corrono;
<p>5 come fragore di carri<br/> che balzano sulla cima dei monti,<br/> come crepitìo di fiamma avvampante<br/> che brucia la stoppia,<br/> come un popolo forte<br/> schierato a battaglia.
<p>6 Davanti a lui tremano i popoli,<br/> tutti i volti impallidiscono.
<p>7 Corrono come prodi,<br/> come guerrieri che scalano le mura;<br/> ognuno procede per la propria strada,<br/> e non perde la sua direzione.
<p>8 Nessuno intralcia l’altro,<br/> ognuno va per la propria via.<br/> Si gettano fra i dardi,<br/> ma non rompono le file.
<p>9 Piombano sulla città,<br/> si precipitano sulle mura,<br/> salgono sulle case,<br/> entrano dalle finestre come ladri.
<p>10 Davanti a lui la terra trema,<br/> il cielo si scuote,<br/> il sole la luna si oscurano<br/> e le stelle cessano di brillare.
<p>11 Il Signore fa udire la sua voce<br/> dinanzi alla sua schiera:<br/> molto grande è il suo esercito,<br/> potente nell’eseguire i suoi ordini!<br/> Grande è il giorno del Signore,<br/> davvero terribile: chi potrà sostenerlo?
<p>12 «Or dunque - oracolo del Signore -,<br/> ritornate a me con tutto il cuore,<br/> con digiuni con pianti e lamenti.
<p>13 Laceratevi il cuore e non le vesti,<br/> ritornate al Signore vostro Dio,<br/> perché egli è misericordioso e pietoso,<br/> lento all’ira di grande amore,<br/> pronto a ravvedersi riguardo al male».
<p>14 Chi sa che non cambi e si ravveda<br/> e lasci dietro a sé una benedizione?<br/> Offerta e libagione per il Signore vostro Dio.
<p>15 Suonate il corno in Sion,<br/> proclamate un solenne digiuno,<br/> convocate una riunione sacra.
<p>16 Radunate il popolo,<br/> indite un’assemblea solenne,<br/> chiamate i vecchi,<br/> riunite i fanciulli i bambini lattanti;<br/> esca lo sposo dalla sua camera<br/> e la sposa dal suo talamo.
<p>17 Tra il vestibolo e l’altare piangano<br/> i sacerdoti ministri del Signore e dicano:<br/> «Perdona Signore al tuo popolo<br/> e non esporre la tua eredità al ludibrio<br/> e alla derisione delle genti».<br/> Perché si dovrebbe dire fra i popoli:<br/> «Dov’è il loro Dio?».
<p>18 Il Signore si mostra geloso per la sua terra<br/> e si muove a compassione del suo popolo.
<p>19 Il Signore ha risposto al suo popolo:<br/> «Ecco io vi mando il grano il vino nuovo e l’olio<br/> e ne avrete a sazietà<br/> non farò più di voi il ludibrio delle genti.
<p>20 Allontanerò da voi quello che viene dal settentrione<br/> e lo spingerò verso una terra arida e desolata:<br/> spingerò la sua avanguardia verso il mare orientale<br/> e la sua retroguardia verso il mare occidentale.<br/> Esalerà il suo lezzo salirà il suo fetore,<br/> perché ha fatto cose grandi.
<p>21 Non temere terra,<br/> ma rallégrati e gioisci,<br/> poiché cose grandi ha fatto il Signore.
<p>22 Non temete animali selvatici,<br/> perché i pascoli della steppa hanno germogliato,<br/> perché gli alberi producono i frutti,<br/> la vite e il fico danno le loro ricchezze.
<p>23 Voi figli di Sion rallegratevi,<br/> gioite nel Signore vostro Dio,<br/> perché vi dà la pioggia in giusta misura,<br/> per voi fa scendere l’acqua,<br/> la pioggia d’autunno e di primavera,<br/> come in passato.
<p>24 Le aie si riempiranno di grano<br/> e i tini traboccheranno di vino nuovo e di olio.
<p>25 Vi compenserò delle annate<br/> divorate dalla locusta e dal bruco,<br/> dal grillo e dalla cavalletta,<br/> da quel grande esercito<br/> che ho mandato contro di voi.
<p>26 Mangerete in abbondanza a sazietà,<br/> e loderete il nome del Signore vostro Dio,<br/> che in mezzo a voi ha fatto meraviglie:<br/> mai più vergogna per il mio popolo.
<p>27 Allora voi riconoscerete che io sono in mezzo a Israele,<br/> e che io sono il Signore vostro Dio,<br/> e non ce ne sono altri:<br/> mai più vergogna per il mio popolo».
<h4>3</h4>
<p>1 Dopo questo,<br/> io effonderò il mio spirito<br/> sopra ogni uomo<br/> e diverranno profeti i vostri figli e le vostre figlie;<br/> i vostri anziani faranno sogni,<br/> i vostri giovani avranno visioni.
<p>2 Anche sopra gli schiavi e sulle schiave<br/> in quei giorni effonderò il mio spirito.
<p>3 Farò prodigi nel cielo e sulla terra,<br/> sangue e fuoco e colonne di fumo.
<p>4 Il sole si cambierà in tenebre<br/> e la luna in sangue,<br/> prima che venga il giorno del Signore,<br/> grande e terribile.
<p>5 Chiunque invocherà il nome del Signore,<br/> sarà salvato,<br/> poiché sul monte Sion e in Gerusalemme<br/> vi sarà la salvezza,<br/> come ha detto il Signore,<br/> anche per i superstiti<br/> che il Signore avrà chiamato.
<h4>4</h4>
<p>1 Poiché ecco in quei giorni e in quel tempo,<br/> quando ristabilirò le sorti di Giuda e Gerusalemme,
<p>2 riunirò tutte le genti<br/> e le farò scendere nella valle di Giòsafat,<br/> e là verrò a giudizio con loro<br/> per il mio popolo Israele mia eredità,<br/> che essi hanno disperso fra le nazioni<br/> dividendosi poi la mia terra.
<p>3 Hanno tirato a sorte il mio popolo<br/> e hanno dato un fanciullo in cambio di una prostituta,<br/> hanno venduto una fanciulla in cambio di vino e hanno bevuto.
<p>4 Anche voi Tiro e Sidone e voi tutte contrade della Filistea che cosa siete per me? Vorreste prendervi la rivincita e vendicarvi di me? Io ben presto farò ricadere sul vostro capo il male che avete fatto.
<p>5 Voi infatti avete rubato il mio oro e il mio argento avete portato nei vostri templi i miei tesori preziosi;
<p>6 avete venduto ai figli di Iavan i figli di Giuda e i figli di Gerusalemme per mandarli lontano dalla loro patria.
<p>7 Ecco io li richiamo dalle città dal luogo dove voi li avete venduti e farò ricadere sulle vostre teste il male che avete fatto.
<p>8 Venderò i vostri figli e le vostre figlie per mezzo dei figli di Giuda i quali li venderanno ai Sabei un popolo lontano. Il Signore ha parlato.
<p>9 Proclamate questo fra le genti:<br/> preparatevi per la guerra,<br/> incitate i prodi,<br/> vengano salgano tutti i guerrieri.
<p>10 Con i vostri vomeri fatevi spade<br/> e lance con le vostre falci;<br/> anche il più debole dica: «Io sono un guerriero!».
<p>11 Svelte venite o nazioni tutte dei dintorni,<br/> e radunatevi là!<br/> Signore fa’ scendere i tuoi prodi!
<p>12 Si affrettino e salgano le nazioni<br/> alla valle di Giòsafat,<br/> poiché lì sederò per giudicare<br/> tutte le nazioni dei dintorni.
<p>13 Date mano alla falce,<br/> perché la messe è matura;<br/> venite pigiate,<br/> perché il torchio è pieno<br/> e i tini traboccano,<br/> poiché grande è la loro malvagità!
<p>14 Folle immense<br/> nella valle della Decisione,<br/> poiché il giorno del Signore è vicino<br/> nella valle della Decisione.
<p>15 Il sole e la luna si oscurano<br/> e le stelle cessano di brillare.
<p>16 Il Signore ruggirà da Sion,<br/> e da Gerusalemme farà udire la sua voce;<br/> tremeranno i cieli e la terra.<br/> Ma il Signore è un rifugio per il suo popolo,<br/> una fortezza per gli Israeliti.
<p>17 Allora voi saprete che io sono il Signore vostro Dio,<br/> che abito in Sion mio monte santo,<br/> e luogo santo sarà Gerusalemme;<br/> per essa non passeranno più gli stranieri.
<p>18 In quel giorno<br/> le montagne stilleranno vino nuovo<br/> e latte scorrerà per le colline;<br/> in tutti i ruscelli di Giuda<br/> scorreranno le acque.<br/> Una fonte zampillerà dalla casa del Signore<br/> e irrigherà la valle di Sittìm.
<p>19 L’Egitto diventerà una desolazione<br/> ed Edom un arido deserto,<br/> per la violenza contro i figli di Giuda,<br/> per il sangue innocente sparso nel loro paese,
<p>20 mentre Giuda sarà sempre abitata<br/> e Gerusalemme di generazione in generazione.
<p>21 Non lascerò impunito il loro sangue,<br/> e il Signore dimorerà in Sion.
