<h4>1</h4>
<p>1 Visione di Abdia.<br/> Così dice il Signore Dio per Edom:<br/> Udimmo un messaggio da parte del Signore,<br/> un messaggero è stato inviato fra le nazioni:<br/> «Alzatevi marciamo contro Edom in battaglia!».
<p>2 «Ecco ti faccio piccolo fra le nazioni,<br/> tu sei molto spregevole.
<p>3 La superbia del tuo cuore ti ha ingannato,<br/> tu che abiti nelle caverne delle rocce,<br/> delle alture fai la tua dimora<br/> e dici in cuor tuo:<br/> “Chi potrà gettarmi a terra?”.
<p>4 Anche se come l'aquila ponessi in alto il tuo nido,<br/> anche se lo collocassi fra le stelle,<br/> di lassù ti farò precipitare».<br/> Oracolo del Signore.
<p>5 Se entrassero da te ladri o predoni di notte,<br/> come sarebbe finita per te!<br/> Non ruberebbero quanto basta loro?<br/> Se vendemmiatori venissero da te,<br/> non ti lascerebbero forse appena qualche grappolo?
<p>6 Come è stato perquisito Esaù !<br/> Come sono stati scovati i suoi tesori nascosti!
<p>7 Ti hanno cacciato fino alla frontiera,<br/> tutti i tuoi alleati ti hanno ingannato,<br/> i tuoi amici ti hanno vinto,<br/> quelli che mangiavano il tuo pane<br/> ti hanno teso tranelli:<br/> in lui non c’è senno!
<p>8 «In quel giorno<br/> - oracolo del Signore -<br/> non disperderò forse i saggi da Edom<br/> e l’intelligenza dal monte di Esaù ?
<p>9 Saranno terrorizzati i tuoi prodi o Teman,<br/> e sarà sterminato ogni uomo dal monte di Esaù .
<p>10 A causa della violenza<br/> contro Giacobbe tuo fratello,<br/> la vergogna ti coprirà<br/> e sarai sterminato per sempre.
<p>11 Anche se tu stavi in disparte,<br/> quando gli stranieri ne deportavano le ricchezze,<br/> quando i forestieri entravano per le sue porte<br/> e si spartivano a sorte Gerusalemme,<br/> ti sei comportato proprio come uno di loro».
<p>12 Non guardare con gioia al giorno di tuo fratello,<br/> al giorno della sua sventura.<br/> Non gioire dei figli di Giuda<br/> nel giorno della loro rovina.<br/> Non spalancare la bocca<br/> nel giorno della loro angoscia.
<p>13 Non varcare la porta del mio popolo<br/> nel giorno della sua sventura,<br/> non guardare con compiacenza la sua calamità<br/> non stendere la mano sui suoi beni<br/> nel giorno della sua sventura.
<p>14 Non appostarti ai crocicchi delle strade<br/> per massacrare i suoi fuggiaschi;<br/> non fare mercato dei suoi superstiti<br/> nel giorno dell’angoscia.
<p>15 Perché è vicino il giorno del Signore<br/> contro tutte le nazioni.<br/> Come hai fatto tu così a te sarà fatto;<br/> ciò che hai fatto agli altri ricadrà sul tuo capo.
<p>16 Poiché come avete bevuto sul mio monte santo,<br/> così berranno tutte le nazioni senza fine,<br/> berranno e tracanneranno,<br/> e saranno come se non fossero mai state.
<p>17 Ma sul monte Sion vi saranno superstiti<br/> e sarà un luogo santo,<br/> e la casa di Giacobbe possederà i suoi possessori.
<p>18 La casa di Giacobbe sarà un fuoco<br/> e la casa di Giuseppe una fiamma,<br/> la casa di Esaù sarà come paglia:<br/> la bruceranno e la consumeranno,<br/> non scamperà nessuno della casa di Esaù ,<br/> poiché il Signore ha parlato.
<p>19 Quelli del Negheb possederanno il monte di Esaù <br/> e quelli della Sefela la terra dei Filistei;<br/> possederanno il territorio di èfraim e di Samaria<br/> e Beniamino possederà il Gàlaad.
<p>20 Gli esuli di questo esercito dei figli d’Israele<br/> possederanno Canaan fino a Sarepta<br/> e gli esuli di Gerusalemme che sono in Sefarad,<br/> possederanno le città del Negheb.
<p>21 Saliranno vittoriosi sul monte di Sion,<br/> per governare il monte di Esaù ,<br/> e il regno sarà del Signore.
