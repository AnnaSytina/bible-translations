<h4>1</h4>
<p>1 Parole di Amos che era allevatore di pecore di Tekòa il quale ebbe visioni riguardo a Israele al tempo di Ozia re di Giuda e al tempo di Geroboamo figlio di Ioas re d’Israele due anni prima del terremoto.
<p>2 Egli disse:<br/> «Il Signore ruggirà da Sion<br/> e da Gerusalemme farà udire la sua voce;<br/> saranno avvizziti i pascoli dei pastori,<br/> sarà inaridita la cima del Carmelo».
<p>3 Così dice il Signore:<br/> «Per tre misfatti di Damasco<br/> e per quattro non revocherò il mio decreto di condanna,<br/> perché hanno trebbiato Gàlaad<br/> con trebbie ferrate.
<p>4 Alla casa di Cazaèl manderò il fuoco<br/> e divorerà i palazzi di Ben-Adàd;
<p>5 spezzerò il catenaccio di Damasco,<br/> sterminerò chi siede sul trono di Bikat-Aven<br/> e chi detiene lo scettro di Bet-Eden,<br/> e il popolo di Aram sarà deportato in esilio a Kir»,<br/> dice il Signore.
<p>6 Così dice il Signore:<br/> «Per tre misfatti di Gaza<br/> e per quattro non revocherò il mio decreto di condanna,<br/> perché hanno deportato popolazioni intere<br/> per consegnarle a Edom.
<p>7 Manderò il fuoco alle mura di Gaza<br/> e divorerà i suoi palazzi,
<p>8 sterminerò chi siede sul trono di Asdod<br/> e chi detiene lo scettro di àscalon;<br/> rivolgerò la mia mano contro Ekron<br/> e così perirà il resto dei Filistei»,<br/> dice il Signore.
<p>9 Così dice il Signore:<br/> «Per tre misfatti di Tiro<br/> e per quattro non revocherò il mio decreto di condanna,<br/> perché hanno deportato popolazioni intere a Edom,<br/> senza ricordare l’alleanza fraterna.
<p>10 Manderò il fuoco alle mura di Tiro<br/> e divorerà i suoi palazzi».
<p>11 Così dice il Signore:<br/> «Per tre misfatti di Edom<br/> e per quattro non revocherò il mio decreto di condanna,<br/> perché ha inseguito con la spada suo fratello<br/> e ha soffocato la pietà verso di lui,<br/> perché la sua ira ha sbranato senza fine<br/> e ha conservato lo sdegno per sempre.
<p>12 Manderò il fuoco a Teman<br/> e divorerà i palazzi di Bosra».
<p>13 Così dice il Signore:<br/> «Per tre misfatti degli Ammoniti<br/> e per quattro non revocherò il mio decreto di condanna,<br/> perché hanno sventrato le donne incinte di Gàlaad<br/> per allargare il loro confine.
<p>14 Darò fuoco alle mura di Rabbà<br/> e divorerà i suoi palazzi,<br/> tra il fragore di un giorno di battaglia,<br/> fra il turbine di un giorno di tempesta.
<p>15 Il loro re andrà in esilio,<br/> egli insieme ai suoi comandanti»,<br/> dice il Signore.
<h4>2</h4>
<p>1 Così dice il Signore:<br/> «Per tre misfatti di Moab<br/> e per quattro non revocherò il mio decreto di condanna,<br/> perché ha bruciato le ossa del re di Edom<br/> per ridurle in calce.
<p>2 Manderò il fuoco a Moab<br/> e divorerà i palazzi di Keriòt<br/> e Moab morirà nel tumulto,<br/> al grido di guerra al suono del corno.
<p>3 Eliminerò dal suo seno chi governa,<br/> ucciderò insieme con lui tutti i suoi prìncipi»,<br/> dice il Signore.
<p>4 Così dice il Signore:<br/> «Per tre misfatti di Giuda<br/> e per quattro non revocherò il mio decreto di condanna,<br/> perché hanno rifiutato la legge del Signore<br/> e non ne hanno osservato i precetti,<br/> si sono lasciati traviare dagli idoli<br/> che i loro padri avevano seguito.
<p>5 Manderò il fuoco a Giuda<br/> e divorerà i palazzi di Gerusalemme».
<p>6 Così dice il Signore:<br/> «Per tre misfatti d’Israele<br/> e per quattro non revocherò il mio decreto di condanna,<br/> perché hanno venduto il giusto per denaro<br/> e il povero per un paio di sandali,
<p>7 essi che calpestano come la polvere della terra<br/> la testa dei poveri<br/> e fanno deviare il cammino dei miseri,<br/> e padre e figlio vanno dalla stessa ragazza,<br/> profanando così il mio santo nome.
<p>8 Su vesti prese come pegno si stendono<br/> presso ogni altare<br/> e bevono il vino confiscato come ammenda<br/> nella casa del loro Dio.
<p>9 Eppure io ho sterminato davanti a loro l’Amorreo,<br/> la cui statura era come quella dei cedri<br/> e la forza come quella della quercia;<br/> ho strappato i suoi frutti in alto<br/> e le sue radici di sotto.
<p>10 Io vi ho fatto salire dalla terra d’Egitto<br/> e vi ho condotto per quarant’anni nel deserto,<br/> per darvi in possesso la terra dell’Amorreo.
<p>11 Ho fatto sorgere profeti fra i vostri figli<br/> e nazirei fra i vostri giovani.<br/> Non è forse così o figli d’Israele?<br/> Oracolo del Signore.
<p>12 Ma voi avete fatto bere vino ai nazirei<br/> e ai profeti avete ordinato: “Non profetate!”.
<p>13 Ecco vi farò affondare nella terra,<br/> come affonda un carro<br/> quando è tutto carico di covoni.
<p>14 Allora nemmeno l’uomo agile potrà più fuggire<br/> né l’uomo forte usare la sua forza,<br/> il prode non salverà la sua vita
<p>15 né l’arciere resisterà,<br/> non si salverà il corridore<br/> né il cavaliere salverà la sua vita.
<p>16 Il più coraggioso fra i prodi<br/> fuggirà nudo in quel giorno!».<br/> Oracolo del Signore.
<h4>3</h4>
<p>1 Ascoltate questa parola,<br/> che il Signore ha detto riguardo a voi,<br/> figli d’Israele,<br/> e riguardo a tutta la stirpe<br/> che ho fatto salire dall’Egitto:
<p>2 «Soltanto voi ho conosciuto<br/> tra tutte le stirpi della terra;<br/> perciò io vi farò scontare<br/> tutte le vostre colpe.
<p>3 Camminano forse due uomini insieme,<br/> senza essersi messi d’accordo?
<p>4 Ruggisce forse il leone nella foresta,<br/> se non ha qualche preda?<br/> Il leoncello manda un grido dalla sua tana,<br/> se non ha preso nulla?
<p>5 Si precipita forse un uccello a terra in una trappola,<br/> senza che vi sia un’esca?<br/> Scatta forse la trappola dal suolo,<br/> se non ha preso qualche cosa?
<p>6 Risuona forse il corno nella città,<br/> senza che il popolo si metta in allarme?<br/> Avviene forse nella città una sventura,<br/> che non sia causata dal Signore?
<p>7 In verità il Signore non fa cosa alcuna<br/> senza aver rivelato il suo piano<br/> ai suoi servitori i profeti.
<p>8 Ruggisce il leone:<br/> chi non tremerà?<br/> Il Signore Dio ha parlato:<br/> chi non profeterà?
<p>9 Fatelo udire nei palazzi di Asdod<br/> e nei palazzi della terra d’Egitto e dite:<br/> “Adunatevi sui monti di Samaria<br/> e osservate quanti disordini sono in essa<br/> e quali violenze sono nel suo seno”.
<p>10 Non sanno agire con rettitudine<br/> - oracolo del Signore -<br/> violenza e rapina accumulano nei loro palazzi».
<p>11 Perciò così dice il Signore Dio:<br/> «Il nemico circonderà il paese,<br/> sarà abbattuta la tua potenza<br/> e i tuoi palazzi saranno saccheggiati».
<p>12 Così dice il Signore:<br/> «Come il pastore strappa dalla bocca del leone<br/> due zampe o il lobo d’un orecchio,<br/> così scamperanno i figli d’Israele<br/> che siedono a Samaria<br/> nell’angolo di un letto,<br/> sulla sponda di un divano.
<p>13 Ascoltate e attestatelo nella casa di Giacobbe,<br/> oracolo del Signore Dio Dio degli eserciti:
<p>14 Quando colpirò Israele<br/> per i suoi misfatti,<br/> colpirò gli altari di Betel;<br/> saranno spezzati i corni dell’altare<br/> e cadranno a terra.
<p>15 Demolirò la casa d’inverno<br/> insieme con la casa d’estate,<br/> e andranno in rovina le case d’avorio<br/> e scompariranno i grandi palazzi».<br/> Oracolo del Signore.
<h4>4</h4>
<p>1 Ascoltate questa parola,<br/> o vacche di Basan,<br/> che siete sul monte di Samaria,<br/> che opprimete i deboli schiacciate i poveri<br/> e dite ai vostri mariti: «Porta qua beviamo!».
<p>2 Il Signore Dio ha giurato per la sua santità:<br/> «Ecco verranno per voi giorni<br/> in cui sarete portate via con uncini<br/> e le rimanenti di voi con arpioni da pesca.
<p>3 Uscirete per le brecce una dopo l’altra,<br/> e sarete cacciate oltre l’Ermon».<br/> Oracolo del Signore.
<p>4 «Andate pure a Betel e peccate,<br/> a Gàlgala e peccate ancora di più !<br/> Offrite ogni mattina i vostri sacrifici<br/> e ogni tre giorni le vostre decime.
<p>5 Offrite anche sacrifici di lode con pane lievitato<br/> e proclamate ad alta voce le offerte spontanee,<br/> perché così vi piace fare o figli d’Israele».<br/> Oracolo del Signore Dio.
<p>6 «Eppure vi ho lasciato a denti asciutti<br/> in tutte le vostre città,<br/> e con mancanza di pane<br/> in tutti i vostri villaggi;<br/> ma non siete ritornati a me».<br/> Oracolo del Signore.
<p>7 «Vi ho pure rifiutato la pioggia<br/> tre mesi prima della mietitura,<br/> facevo piovere sopra una città<br/> e non sopra l’altra;<br/> un campo era bagnato di pioggia,<br/> mentre l’altro su cui non pioveva seccava.
<p>8 Due tre città andavano barcollanti<br/> verso un’altra città per bervi acqua,<br/> senza potersi dissetare;<br/> ma non siete ritornati a me».<br/> Oracolo del Signore.
<p>9 «Vi ho colpiti con ruggine e carbonchio,<br/> vi ho inaridito i giardini e le vigne;<br/> i fichi e gli olivi li ha divorati la cavalletta;<br/> ma non siete ritornati a me».<br/> Oracolo del Signore.
<p>10 «Ho mandato contro di voi la peste,<br/> come un tempo contro l’Egitto,<br/> ho ucciso di spada i vostri giovani,<br/> mentre i vostri cavalli diventavano preda;<br/> ho fatto salire il fetore dai vostri campi<br/> fino alle vostre narici;<br/> ma non siete ritornati a me».<br/> Oracolo del Signore.
<p>11 «Vi ho travolti<br/> come Dio aveva travolto Sòdoma e Gomorra,<br/> eravate come un tizzone<br/> strappato da un incendio;<br/> ma non siete ritornati a me».<br/> Oracolo del Signore.
<p>12 Perciò ti tratterò così Israele!<br/> Poiché questo devo fare di te:<br/> prepàrati all’incontro con il tuo Dio o Israele!
<p>13 Ecco colui che forma i monti e crea i venti,<br/> che manifesta all’uomo qual è il suo pensiero,<br/> che muta l’aurora in tenebre<br/> e cammina sulle alture della terra,<br/> Signore Dio degli eserciti è il suo nome.
<h4>5</h4>
<p>1 Ascoltate questa parola,<br/> questo lamento che io elevo su di voi,<br/> o casa d’Israele!
<p>2 è caduta non si alzerà più ,<br/> la vergine d’Israele;<br/> è stesa al suolo,<br/> nessuno la fa rialzare.
<p>3 Poiché così dice il Signore Dio:<br/> «La città che mandava in guerra mille uomini<br/> resterà con cento,<br/> e la città che ne mandava cento<br/> per la casa d’Israele resterà con dieci».
<p>4 Poiché così dice il Signore alla casa d’Israele:<br/> «Cercate me e vivrete!
<p>5 Non cercate Betel,<br/> non andate a Gàlgala,<br/> non passate a Bersabea,<br/> perché Gàlgala andrà certo in esilio<br/> e Betel sarà ridotta al nulla».
<p>6 Cercate il Signore e vivrete,<br/> altrimenti egli come un fuoco,<br/> brucerà la casa di Giuseppe,<br/> la divorerà e nessuno spegnerà Betel!
<p>7 Essi trasformano il diritto in assenzio<br/> e gettano a terra la giustizia.
<p>8 Colui che ha fatto le Pleiadi e Orione,<br/> cambia il buio in chiarore del mattino<br/> e il giorno nell’oscurità della notte,<br/> colui che chiama a raccolta le acque del mare<br/> e le riversa sulla terra,<br/> Signore è il suo nome.
<p>9 Egli fa cadere la rovina sull’uomo potente<br/> e fa giungere la devastazione sulle fortezze.
<p>10 Essi odiano chi fa giuste accuse in tribunale<br/> e detestano chi testimonia secondo verità.
<p>11 Poiché voi schiacciate l’indigente<br/> e gli estorcete una parte del grano,<br/> voi che avete costruito case in pietra squadrata,<br/> non le abiterete;<br/> voi che avete innalzato vigne deliziose,<br/> non ne berrete il vino.
<p>12 So infatti quanto numerosi sono i vostri misfatti,<br/> quanto enormi i vostri peccati.<br/> Essi sono ostili verso il giusto,<br/> prendono compensi illeciti<br/> e respingono i poveri nel tribunale.
<p>13 Perciò il prudente in questo tempo tacerà,<br/> perché sarà un tempo di calamità.
<p>14 Cercate il bene e non il male,<br/> se volete vivere,<br/> e solo così il Signore Dio degli eserciti,<br/> sarà con voi come voi dite.
<p>15 Odiate il male e amate il bene<br/> e ristabilite nei tribunali il diritto;<br/> forse il Signore Dio degli eserciti,<br/> avrà pietà del resto di Giuseppe.
<p>16 Perciò così dice il Signore,<br/> Dio degli eserciti il Signore:<br/> «In tutte le piazze vi sarà lamento,<br/> in tutte le strade si dirà: “Ohimè! ohimè!”.<br/> Si chiameranno i contadini a fare il lutto<br/> e quelli che conoscono la nenia a fare il lamento.
<p>17 In tutte le vigne vi sarà lamento,<br/> quando io passerò in mezzo a te»,<br/> dice il Signore.
<p>18 Guai a coloro che attendono il giorno del Signore!<br/> Che cosa sarà per voi il giorno del Signore?<br/> Tenebre e non luce!
<p>19 Come quando uno fugge davanti al leone<br/> e s’imbatte in un orso;<br/> come quando entra in casa,<br/> appoggia la mano sul muro<br/> e un serpente lo morde.
<p>20 Non sarà forse tenebra non luce,<br/> il giorno del Signore?<br/> Oscurità senza splendore alcuno?
<p>21 «Io detesto respingo le vostre feste solenni<br/> e non gradisco le vostre riunioni sacre;
<p>22 anche se voi mi offrite olocausti,<br/> io non gradisco le vostre offerte,<br/> e le vittime grasse come pacificazione<br/> io non le guardo.
<p>23 Lontano da me il frastuono dei vostri canti:<br/> il suono delle vostre arpe non posso sentirlo!
<p>24 Piuttosto come le acque scorra il diritto<br/> e la giustizia come un torrente perenne.
<p>25 Mi avete forse presentato sacrifici<br/> e offerte nel deserto<br/> per quarant’anni o Israeliti?
<p>26 Voi avete innalzato Siccut come vostro re<br/> e Chiion come vostro idolo,<br/> e Stella come vostra divinità:<br/> tutte cose fatte da voi.
<p>27 Ora io vi manderò in esilio<br/> al di là di Damasco»,<br/> dice il Signore il cui nome è Dio degli eserciti.
<h4>6</h4>
<p>1 Guai agli spensierati di Sion<br/> e a quelli che si considerano sicuri<br/> sulla montagna di Samaria!<br/> Questi notabili della prima tra le nazioni,<br/> ai quali si rivolge la casa d’Israele!
<p>2 Andate a vedere la città di Calne,<br/> da lì andate a Camat la grande,<br/> e scendete a Gat dei Filistei:<br/> siete voi forse migliori di quei regni<br/> o il loro territorio è più grande del vostro?
<p>3 Voi credete di ritardare il giorno fatale<br/> e invece affrettate il regno della violenza.
<p>4 Distesi su letti d’avorio e sdraiati sui loro divani<br/> mangiano gli agnelli del gregge<br/> e i vitelli cresciuti nella stalla.
<p>5 Canterellano al suono dell’arpa,<br/> come Davide improvvisano su strumenti musicali;
<p>6 bevono il vino in larghe coppe<br/> e si ungono con gli unguenti più raffinati,<br/> ma della rovina di Giuseppe non si preoccupano.
<p>7 Perciò ora andranno in esilio in testa ai deportati<br/> e cesserà l’orgia dei dissoluti.
<p>8 Ha giurato il Signore Dio per se stesso!<br/> Oracolo del Signore Dio degli eserciti.<br/> «Detesto l’orgoglio di Giacobbe,<br/> odio i suoi palazzi,<br/> consegnerò al nemico la città e quanto contiene».
<p>9 Se sopravvivranno in una sola casa dieci uomini,<br/> anch’essi moriranno.
<p>10 Lo prenderà il suo parente e chi prepara il rogo,<br/> per portare via le ossa dalla casa;<br/> dirà a chi è in fondo alla casa:<br/> «C’è ancora qualcuno con te?».<br/> L’altro risponderà: «No».<br/> Ed egli dirà: «Silenzio!»,<br/> perché non si pronunci il nome del Signore.
<p>11 Poiché ecco: il Signore comanda<br/> di fare a pezzi la casa grande,<br/> e quella piccola di ridurla in frantumi.
<p>12 Corrono forse i cavalli sulla roccia<br/> e si ara il mare con i buoi?<br/> Poiché voi cambiate il diritto in veleno<br/> e il frutto della giustizia in assenzio.
<p>13 Voi vi compiacete di Lodebàr dicendo:<br/> «Non abbiamo forse conquistato Karnàim con la nostra forza?».
<p>14 «Ora ecco io susciterò contro di voi casa d’Israele<br/> - oracolo del Signore Dio degli eserciti -,<br/> un popolo che vi opprimerà dall’ingresso di Camat<br/> fino al torrente dell’Araba».
<h4>7</h4>
<p>1 Ecco ciò che mi fece vedere il Signore Dio: quando cominciava a germogliare la seconda erba, quella che spunta dopo la falciatura per il re egli formava uno sciame di cavallette.
<p>2 Quando quelle stavano per finire di divorare l’erba della regione io dissi: «Signore Dio perdona! Come potrà resistere Giacobbe? è tanto piccolo».
<p>3 Il Signore allora si ravvide: «Questo non avverrà» disse il Signore.
<p>4 Ecco ciò che mi fece vedere il Signore Dio: il Signore Dio chiamava a una lite per mezzo del fuoco che consumava il grande abisso e divorava la campagna.
<p>5 Io dissi: «Signore Dio desisti! Come potrà resistere Giacobbe? è tanto piccolo».
<p>6 Il Signore allora si ravvide: «Neanche questo avverrà» disse il Signore Dio.
<p>7 Ecco ciò che mi fece vedere il Signore Dio: il Signore stava sopra un muro tirato a piombo e con un filo a piombo in mano.
<p>8 Il Signore mi disse: «Che cosa vedi Amos?». Io risposi: «Un filo a piombo». Il Signore mi disse: «Io pongo un filo a piombo in mezzo al mio popolo, Israele; non gli perdonerò più .
<p>9 Saranno demolite le alture d’Isacco e saranno ridotti in rovina i santuari d’Israele quando io mi leverò con la spada contro la casa di Geroboamo».
<p>10 Amasia sacerdote di Betel mandò a dire a Geroboamo re d’Israele: «Amos congiura contro di te in mezzo alla casa d’Israele; il paese non può sopportare le sue parole,
<p>11 poiché così dice Amos: “Di spada morirà Geroboamo e Israele sarà condotto in esilio lontano dalla sua terra”».
<p>12 Amasia disse ad Amos: «Vattene, veggente ritirati nella terra di Giuda; là mangerai il tuo pane e là potrai profetizzare,
<p>13 ma a Betel non profetizzare più perché questo è il santuario del re ed è il tempio del regno».
<p>14 Amos rispose ad Amasia e disse:<br/> «Non ero profeta né figlio di profeta;<br/> ero un mandriano e coltivavo piante di sicomòro.
<p>15 Il Signore mi prese,<br/> mi chiamò mentre seguivo il gregge.<br/> Il Signore mi disse:<br/> Va’ profetizza al mio popolo Israele.
<p>16 Ora ascolta la parola del Signore: Tu dici: “Non profetizzare contro Israele non parlare contro la casa d’Isacco”.
<p>17 Ebbene dice il Signore: “Tua moglie diventerà una prostituta nella città i tuoi figli e le tue figlie cadranno di spada la tua terra sarà divisa con la corda in più proprietà tu morirai in terra impura e Israele sarà deportato in esilio lontano dalla sua terra”».
<h4>8</h4>
<p>1 Ecco ciò che mi fece vedere il Signore Dio:<br/> era un canestro di frutta matura.
<p>2 Egli domandò: «Che cosa vedi Amos?».<br/> Io risposi: «Un canestro di frutta matura».<br/> Il Signore mi disse:<br/> «è maturata la fine per il mio popolo Israele;<br/> non gli perdonerò più .
<p>3 In quel giorno i canti del tempio diventeranno lamenti.<br/> Oracolo del Signore Dio.<br/> Numerosi i cadaveri,<br/> gettati dovunque.<br/> Silenzio!
<p>4 Ascoltate questo,<br/> voi che calpestate il povero<br/> e sterminate gli umili del paese,
<p>5 voi che dite: “Quando sarà passato il novilunio<br/> e si potrà vendere il grano?<br/> E il sabato perché si possa smerciare il frumento,<br/> diminuendo l’<i>efa</i> e aumentando il siclo<br/> e usando bilance false,
<p>6 per comprare con denaro gli indigenti<br/> e il povero per un paio di sandali?<br/> Venderemo anche lo scarto del grano”».
<p>7 Il Signore lo giura per il vanto di Giacobbe:<br/> «Certo non dimenticherò mai tutte le loro opere.
<p>8 Non trema forse per questo la terra,<br/> sono in lutto tutti i suoi abitanti,<br/> si solleva tutta come il Nilo,<br/> si agita e si abbassa come il Nilo d’Egitto?
<p>9 In quel giorno<br/> - oracolo del Signore Dio -<br/> farò tramontare il sole a mezzogiorno<br/> e oscurerò la terra in pieno giorno!
<p>10 Cambierò le vostre feste in lutto<br/> e tutti i vostri canti in lamento:<br/> farò vestire ad ogni fianco il sacco,<br/> farò radere tutte le teste:<br/> ne farò come un lutto per un figlio unico<br/> e la sua fine sarà come un giorno d’amarezza.
<p>11 Ecco verranno giorni<br/> - oracolo del Signore Dio -<br/> in cui manderò la fame nel paese;<br/> non fame di pane né sete di acqua,<br/> ma di ascoltare le parole del Signore».
<p>12 Allora andranno errando da un mare all’altro<br/> e vagheranno da settentrione a oriente,<br/> per cercare la parola del Signore,<br/> ma non la troveranno.
<p>13 In quel giorno verranno meno per la sete<br/> le belle fanciulle e i giovani.
<p>14 Quelli che giurano per il peccato di Samaria<br/> e dicono: «Viva il tuo Dio Dan!»,<br/> oppure: «Viva la via sacra per Bersabea!»,<br/> cadranno senza più rialzarsi!
<h4>9</h4>
<p>1 Vidi il Signore che stava sopra l’altare e diceva:<br/> «Colpisci con forza i capitelli<br/> e siano scossi gli architravi,<br/> falli cadere sulla testa di tutti<br/> e io ucciderò il resto con la spada;<br/> nessuno di loro riuscirà a fuggire,<br/> nessuno di loro scamperà.
<p>2 Anche se si rifugiassero negli inferi,<br/> di là li prenderà la mia mano;<br/> se salissero al cielo,<br/> di là li tirerò giù
<p>3 se si nascondessero in cima al Carmelo,<br/> là li scoverò e li prenderò<br/> se si occultassero al mio sguardo in fondo al mare,<br/> là comanderò al serpente di morderli;
<p>4 se andassero in schiavitù davanti ai loro nemici,<br/> là comanderò alla spada di ucciderli.<br/> Io volgerò il mio sguardo su di loro<br/> in male e non in bene».
<p>5 Il Signore Dio degli eserciti,<br/> colpisce la terra ed essa vacilla<br/> e sono in lutto tutti i suoi abitanti;<br/> essa si solleva tutta come il Nilo<br/> e si abbassa come il Nilo d’Egitto.
<p>6 Egli costruisce nei cieli il suo palazzo<br/> e fonda la sua volta sulla terra;<br/> egli chiama a raccolta le acque del mare<br/> e le riversa sulla terra.<br/> Signore è il suo nome.
<p>7 «Non siete voi per me come gli Etiopi,<br/> figli d’Israele?<br/> Oracolo del Signore.<br/> Non sono io che ho fatto uscire Israele dal paese d’Egitto,<br/> i Filistei da Caftor e gli Aramei da Kir?
<p>8 Ecco lo sguardo del Signore Dio<br/> è rivolto contro il regno peccatore:<br/> io lo sterminerò dalla terra,<br/> ma non sterminerò del tutto la casa di Giacobbe.<br/> Oracolo del Signore.
<p>9 Ecco infatti io darò ordini<br/> e scuoterò fra tutti i popoli la casa d’Israele<br/> come si scuote il setaccio<br/> e non cade un sassolino per terra.
<p>10 Di spada periranno tutti i peccatori del mio popolo,<br/> essi che dicevano: “Non si avvicinerà,<br/> non giungerà fino a noi la sventura”.
<p>11 In quel giorno rialzerò la capanna di Davide,<br/> che è cadente;<br/> ne riparerò le brecce ne rialzerò le rovine,<br/> la ricostruirò come ai tempi antichi,
<p>12 perché conquistino il resto di Edom<br/> e tutte le nazioni<br/> sulle quali è stato invocato il mio nome.<br/> Oracolo del Signore che farà tutto questo.
<p>13 Ecco verranno giorni<br/> - oracolo del Signore -<br/> in cui chi ara s’incontrerà con chi miete<br/> e chi pigia l’uva con chi getta il seme;<br/> i monti stilleranno il vino nuovo<br/> e le colline si scioglieranno.
<p>14 Muterò le sorti del mio popolo Israele,<br/> ricostruiranno le città devastate<br/> e vi abiteranno,<br/> pianteranno vigne e ne berranno il vino,<br/> coltiveranno giardini e ne mangeranno il frutto.
<p>15 Li pianterò nella loro terra<br/> e non saranno mai divelti da quel suolo<br/> che io ho dato loro»,<br/> dice il Signore tuo Dio.
