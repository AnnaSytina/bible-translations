<h4>1</h4>
<p>1 Cantico dei Cantici di Salomone.
<p>2 Mi baci con i baci della sua bocca!<br/> Sì migliore del vino è il tuo amore.
<p>3 Inebrianti sono i tuoi profumi per la fragranza,<br/> aroma che si spande è il tuo nome:<br/> per questo le ragazze di te si innamorano.
<p>4 Trascinami con te corriamo!<br/> M’introduca il re nelle sue stanze:<br/> gioiremo e ci rallegreremo di te,<br/> ricorderemo il tuo amore più del vino.<br/> A ragione di te ci si innamora!
<p>5 Bruna sono ma bella,<br/> o figlie di Gerusalemme,<br/> come le tende di Kedar,<br/> come le cortine di Salomone.
<p>6 Non state a guardare se sono bruna,<br/> perché il sole mi ha abbronzato.<br/> I figli di mia madre si sono sdegnati con me:<br/> mi hanno messo a guardia delle vigne;<br/> la mia vigna la mia non l’ho custodita.
<p>7 Dimmi o amore dell’anima mia,<br/> dove vai a pascolare le greggi,<br/> dove le fai riposare al meriggio,<br/> perché io non debba vagare<br/> dietro le greggi dei tuoi compagni?
<p>8 Se non lo sai tu bellissima tra le donne,<br/> segui le orme del gregge<br/> e pascola le tue caprette<br/> presso gli accampamenti dei pastori.
<p>9 Alla puledra del cocchio del faraone<br/> io ti assomiglio amica mia.
<p>10 Belle sono le tue guance fra gli orecchini,<br/> il tuo collo tra i fili di perle.
<p>11 Faremo per te orecchini d’oro,<br/> con grani d’argento.
<p>12 Mentre il re è sul suo divano,<br/> il mio nardo effonde il suo profumo.
<p>13 L’amato mio è per me un sacchetto di mirra,<br/> passa la notte tra i miei seni.
<p>14 L’amato mio è per me un grappolo di cipro<br/> nelle vigne di Engàddi.
<p>15 Quanto sei bella amata mia quanto sei bella!<br/> Gli occhi tuoi sono colombe.
<p>16 Come sei bello amato mio quanto grazioso!<br/> Erba verde è il nostro letto,
<p>17 di cedro sono le travi della nostra casa,<br/> di cipresso il nostro soffitto.
<h4>2</h4>
<p>1 Io sono un narciso della pianura di Saron,<br/> un giglio delle valli.
<p>2 Come un giglio fra i rovi,<br/> così l’amica mia tra le ragazze.
<p>3 Come un melo tra gli alberi del bosco,<br/> così l’amato mio tra i giovani.<br/> Alla sua ombra desiderata mi siedo,<br/> è dolce il suo frutto al mio palato.
<p>4 Mi ha introdotto nella cella del vino<br/> e il suo vessillo su di me è amore.
<p>5 Sostenetemi con focacce d’uva passa,<br/> rinfrancatemi con mele,<br/> perché io sono malata d’amore.
<p>6 La sua sinistra è sotto il mio capo<br/> e la sua destra mi abbraccia.
<p>7 Io vi scongiuro figlie di Gerusalemme,<br/> per le gazzelle o per le cerve dei campi:<br/> non destate non scuotete dal sonno l’amore,<br/> finché non lo desideri.
<p>8 Una voce! L’amato mio!<br/> Eccolo viene<br/> saltando per i monti,<br/> balzando per le colline.
<p>9 L’amato mio somiglia a una gazzella<br/> o ad un cerbiatto.<br/> Eccolo egli sta<br/> dietro il nostro muro;<br/> guarda dalla finestra,<br/> spia dalle inferriate.
<p>10 Ora l’amato mio prende a dirmi:<br/> «àlzati amica mia,<br/> mia bella e vieni presto!
<p>11 Perché ecco l’inverno è passato,<br/> è cessata la pioggia se n’è andata;
<p>12 i fiori sono apparsi nei campi,<br/> il tempo del canto è tornato<br/> e la voce della tortora ancora si fa sentire<br/> nella nostra campagna.
<p>13 Il fico sta maturando i primi frutti<br/> e le viti in fiore spandono profumo.<br/> àlzati amica mia,<br/> mia bella e vieni presto!
<p>14 O mia colomba,<br/> che stai nelle fenditure della roccia,<br/> nei nascondigli dei dirupi,<br/> mostrami il tuo viso,<br/> fammi sentire la tua voce,<br/> perché la tua voce è soave,<br/> il tuo viso è incantevole».
<p>15 Prendeteci le volpi,<br/> le volpi piccoline<br/> che devastano le vigne:<br/> le nostre vigne sono in fiore.
<p>16 Il mio amato è mio e io sono sua;<br/> egli pascola fra i gigli.
<p>17 Prima che spiri la brezza del giorno<br/> e si allunghino le ombre,<br/> ritorna amato mio,<br/> simile a gazzella<br/> o a cerbiatto,<br/> sopra i monti degli aromi.
<h4>3</h4>
<p>1 Sul mio letto lungo la notte ho cercato<br/> l’amore dell’anima mia;<br/> l’ho cercato ma non l’ho trovato.
<p>2 Mi alzerò e farò il giro della città<br/> per le strade e per le piazze;<br/> voglio cercare l’amore dell’anima mia.<br/> L’ho cercato ma non l’ho trovato.
<p>3 Mi hanno incontrata le guardie che fanno la ronda in città:<br/> «Avete visto l’amore dell’anima mia?».
<p>4 Da poco le avevo oltrepassate,<br/> quando trovai l’amore dell’anima mia.<br/> Lo strinsi forte e non lo lascerò,<br/> finché non l’abbia condotto nella casa di mia madre,<br/> nella stanza di colei che mi ha concepito.
<p>5 Io vi scongiuro figlie di Gerusalemme,<br/> per le gazzelle o per le cerve dei campi:<br/> non destate non scuotete dal sonno l’amore,<br/> finché non lo desideri.
<p>6 Chi sta salendo dal deserto<br/> come una colonna di fumo,<br/> esalando profumo di mirra e d’incenso<br/> e d’ogni polvere di mercanti?
<p>7 Ecco la lettiga di Salomone:<br/> sessanta uomini prodi le stanno intorno,<br/> tra i più valorosi d’Israele.
<p>8 Tutti sanno maneggiare la spada,<br/> esperti nella guerra;<br/> ognuno porta la spada al fianco<br/> contro il terrore della notte.
<p>9 Un baldacchino si è fatto il re Salomone<br/> con legno del Libano.
<p>10 Le sue colonne le ha fatte d’argento,<br/> d’oro la sua spalliera;<br/> il suo seggio è di porpora,<br/> il suo interno è un ricamo d’amore<br/> delle figlie di Gerusalemme.
<p>11 Uscite figlie di Sion,<br/> guardate il re Salomone<br/> con la corona di cui lo cinse sua madre<br/> nel giorno delle sue nozze,<br/> giorno di letizia del suo cuore.
<h4>4</h4>
<p>1 Quanto sei bella amata mia quanto sei bella!<br/> Gli occhi tuoi sono colombe,<br/> dietro il tuo velo.<br/> Le tue chiome sono come un gregge di capre,<br/> che scendono dal monte Gàlaad.
<p>2 I tuoi denti come un gregge di pecore tosate,<br/> che risalgono dal bagno;<br/> tutte hanno gemelli,<br/> nessuna di loro è senza figli.
<p>3 Come nastro di porpora le tue labbra,<br/> la tua bocca è piena di fascino;<br/> come spicchio di melagrana è la tua tempia<br/> dietro il tuo velo.
<p>4 Il tuo collo è come la torre di Davide,<br/> costruita a strati.<br/> Mille scudi vi sono appesi,<br/> tutte armature di eroi.
<p>5 I tuoi seni sono come due cerbiatti,<br/> gemelli di una gazzella,<br/> che pascolano tra i gigli.
<p>6 Prima che spiri la brezza del giorno<br/> e si allunghino le ombre,<br/> me ne andrò sul monte della mirra<br/> e sul colle dell’incenso.
<p>7 Tutta bella sei tu amata mia,<br/> e in te non vi è difetto.
<p>8 Vieni dal Libano o sposa,<br/> vieni dal Libano vieni!<br/> Scendi dalla vetta dell’Amana,<br/> dalla cima del Senir e dell’Ermon,<br/> dalle spelonche dei leoni,<br/> dai monti dei leopardi.
<p>9 Tu mi hai rapito il cuore,<br/> sorella mia mia sposa,<br/> tu mi hai rapito il cuore<br/> con un solo tuo sguardo,<br/> con una perla sola della tua collana!
<p>10 Quanto è soave il tuo amore,<br/> sorella mia mia sposa,<br/> quanto più inebriante del vino è il tuo amore,<br/> e il profumo dei tuoi unguenti più di ogni balsamo.
<p>11 Le tue labbra stillano nettare o sposa,<br/> c’è miele e latte sotto la tua lingua<br/> e il profumo delle tue vesti è come quello del Libano.
<p>12 Giardino chiuso tu sei,<br/> sorella mia mia sposa,<br/> sorgente chiusa fontana sigillata.
<p>13 I tuoi germogli sono un paradiso di melagrane,<br/> con i frutti più squisiti,<br/> alberi di cipro e nardo,
<p>14 nardo e zafferano cannella e cinnamòmo,<br/> con ogni specie di alberi d’incenso,<br/> mirra e àloe,<br/> con tutti gli aromi migliori.
<p>15 Fontana che irrora i giardini,<br/> pozzo d’acque vive<br/> che sgorgano dal Libano.
<p>16 àlzati vento del settentrione vieni,<br/> vieni vento del meridione,<br/> soffia nel mio giardino,<br/> si effondano i suoi aromi.<br/> Venga l’amato mio nel suo giardino<br/> e ne mangi i frutti squisiti.
<h4>5</h4>
<p>1 Sono venuto nel mio giardino sorella mia mia sposa,<br/> e raccolgo la mia mirra e il mio balsamo;<br/> mangio il mio favo e il mio miele,<br/> bevo il mio vino e il mio latte.<br/> Mangiate amici bevete;<br/> inebriatevi d’amore.
<p>2 Mi sono addormentata ma veglia il mio cuore.<br/> Un rumore! La voce del mio amato che bussa:<br/> «Aprimi sorella mia,<br/> mia amica mia colomba mio tutto;<br/> perché il mio capo è madido di rugiada,<br/> i miei riccioli di gocce notturne».
<p>3 «Mi sono tolta la veste;<br/> come indossarla di nuovo?<br/> Mi sono lavata i piedi;<br/> come sporcarli di nuovo?».
<p>4 L’amato mio ha introdotto la mano nella fessura<br/> e le mie viscere fremettero per lui.
<p>5 Mi sono alzata per aprire al mio amato<br/> e le mie mani stillavano mirra;<br/> fluiva mirra dalle mie dita<br/> sulla maniglia del chiavistello.
<p>6 Ho aperto allora all’amato mio,<br/> ma l’amato mio se n’era andato era scomparso.<br/> Io venni meno per la sua scomparsa;<br/> l’ho cercato ma non l’ho trovato,<br/> l’ho chiamato ma non mi ha risposto.
<p>7 Mi hanno incontrata le guardie che fanno la ronda in città<br/> mi hanno percossa mi hanno ferita,<br/> mi hanno tolto il mantello<br/> le guardie delle mura.
<p>8 Io vi scongiuro figlie di Gerusalemme,<br/> se trovate l’amato mio<br/> che cosa gli racconterete?<br/> Che sono malata d’amore!
<p>9 Che cosa ha il tuo amato più di ogni altro,<br/> tu che sei bellissima tra le donne?<br/> Che cosa ha il tuo amato più di ogni altro,<br/> perché così ci scongiuri?
<p>10 L’amato mio è bianco e vermiglio,<br/> riconoscibile fra una miriade.
<p>11 Il suo capo è oro oro puro,<br/> i suoi riccioli sono grappoli di palma,<br/> neri come il corvo.
<p>12 I suoi occhi sono come colombe<br/> su ruscelli d’acqua;<br/> i suoi denti si bagnano nel latte,<br/> si posano sui bordi.
<p>13 Le sue guance sono come aiuole di balsamo<br/> dove crescono piante aromatiche,<br/> le sue labbra sono gigli<br/> che stillano fluida mirra.
<p>14 Le sue mani sono anelli d’oro,<br/> incastonati di gemme di Tarsis.<br/> Il suo ventre è tutto d’avorio,<br/> tempestato di zaffiri.
<p>15 Le sue gambe colonne di alabastro,<br/> posate su basi d’oro puro.<br/> Il suo aspetto è quello del Libano,<br/> magnifico come i cedri.
<p>16 Dolcezza è il suo palato;<br/> egli è tutto delizie!<br/> Questo è l’amato mio questo l’amico mio,<br/> o figlie di Gerusalemme.
<h4>6</h4>
<p>1 Dov’è andato il tuo amato,<br/> tu che sei bellissima tra le donne?<br/> Dove ha diretto i suoi passi il tuo amato,<br/> perché lo cerchiamo con te?
<p>2 L’amato mio è sceso nel suo giardino<br/> fra le aiuole di balsamo,<br/> a pascolare nei giardini<br/> e a cogliere gigli.
<p>3 Io sono del mio amato<br/> e il mio amato è mio;<br/> egli pascola tra i gigli.
<p>4 Tu sei bella amica mia come la città di Tirsa,<br/> incantevole come Gerusalemme,<br/> terribile come un vessillo di guerra.
<p>5 Distogli da me i tuoi occhi,<br/> perché mi sconvolgono.<br/> Le tue chiome sono come un gregge di capre<br/> che scendono dal Gàlaad.
<p>6 I tuoi denti come un gregge di pecore<br/> che risalgono dal bagno;<br/> tutte hanno gemelli,<br/> nessuna di loro è senza figli.
<p>7 Come spicchio di melagrana è la tua tempia,<br/> dietro il tuo velo.
<p>8 Siano pure sessanta le mogli del re,<br/> ottanta le concubine,<br/> innumerevoli le ragazze!
<p>9 Ma unica è la mia colomba il mio tutto,<br/> unica per sua madre,<br/> la preferita di colei che l’ha generata.<br/> La vedono le giovani e la dicono beata.<br/> Le regine e le concubine la coprono di lodi:
<p>10 «Chi è costei che sorge come l’aurora,<br/> bella come la luna fulgida come il sole,<br/> terribile come un vessillo di guerra?».
<p>11 Nel giardino dei noci io sono sceso,<br/> per vedere i germogli della valle<br/> e osservare se la vite metteva gemme<br/> e i melograni erano in fiore.
<p>12 Senza che me ne accorgessi il desiderio mi ha posto<br/> sul cocchio del principe del mio popolo.
<h4>7</h4>
<p>1 Vòltati vòltati Sulammita,<br/> vòltati vòltati: vogliamo ammirarti.<br/> Che cosa volete ammirare nella Sulammita<br/> durante la danza a due cori?
<p>2 Come sono belli i tuoi piedi<br/> nei sandali figlia di principe!<br/> Le curve dei tuoi fianchi sono come monili,<br/> opera di mani d’artista.
<p>3 Il tuo ombelico è una coppa rotonda<br/> che non manca mai di vino aromatico.<br/> Il tuo ventre è un covone di grano,<br/> circondato da gigli.
<p>4 I tuoi seni sono come due cerbiatti,<br/> gemelli di una gazzella.
<p>5 Il tuo collo come una torre d’avorio,<br/> i tuoi occhi come le piscine di Chesbon<br/> presso la porta di Bat-Rabbìm,<br/> il tuo naso come la torre del Libano<br/> che guarda verso Damasco.
<p>6 Il tuo capo si erge su di te come il Carmelo<br/> e la chioma del tuo capo è come porpora;<br/> un re è tutto preso dalle tue trecce.
<p>7 Quanto sei bella e quanto sei graziosa,<br/> o amore piena di delizie!
<p>8 La tua statura è slanciata come una palma<br/> e i tuoi seni sembrano grappoli.
<p>9 Ho detto: «Salirò sulla palma,<br/> coglierò i grappoli di datteri».<br/> Siano per me i tuoi seni come grappoli d’uva<br/> e il tuo respiro come profumo di mele.
<p>10 Il tuo palato è come vino squisito,<br/> che scorre morbidamente verso di me<br/> e fluisce sulle labbra e sui denti!
<p>11 Io sono del mio amato<br/> e il suo desiderio è verso di me.
<p>12 Vieni amato mio andiamo nei campi,<br/> passiamo la notte nei villaggi.
<p>13 Di buon mattino andremo nelle vigne;<br/> vedremo se germoglia la vite,<br/> se le gemme si schiudono,<br/> se fioriscono i melograni:<br/> là ti darò il mio amore!
<p>14 Le mandragore mandano profumo;<br/> alle nostre porte c’è ogni specie di frutti squisiti,<br/> freschi e secchi:<br/> amato mio li ho conservati per te.
<h4>8</h4>
<p>1 Come vorrei che tu fossi mio fratello,<br/> allattato al seno di mia madre!<br/> Incontrandoti per strada ti potrei baciare<br/> senza che altri mi disprezzi.
<p>2 Ti condurrei ti introdurrei nella casa di mia madre;<br/> tu mi inizieresti all’arte dell’amore.<br/> Ti farei bere vino aromatico<br/> e succo del mio melograno.
<p>3 La sua sinistra è sotto il mio capo<br/> e la sua destra mi abbraccia.
<p>4 Io vi scongiuro figlie di Gerusalemme,<br/> non destate non scuotete dal sonno l’amore,<br/> finché non lo desideri.
<p>5 Chi sta salendo dal deserto,<br/> appoggiata al suo amato?<br/> Sotto il melo ti ho svegliato;<br/> là dove ti concepì tua madre,<br/> là dove ti concepì colei che ti ha partorito.
<p>6 Mettimi come sigillo sul tuo cuore,<br/> come sigillo sul tuo braccio;<br/> perché forte come la morte è l’amore,<br/> tenace come il regno dei morti è la passione:<br/> le sue vampe sono vampe di fuoco,<br/> una fiamma divina!
<p>7 Le grandi acque non possono spegnere l’amore<br/> né i fiumi travolgerlo.<br/> Se uno desse tutte le ricchezze della sua casa<br/> in cambio dell’amore non ne avrebbe che disprezzo.
<p>8 Una sorella piccola abbiamo,<br/> e ancora non ha seni.<br/> Che faremo per la nostra sorella<br/> nel giorno in cui si parlerà di lei?
<p>9 Se fosse un muro,<br/> le costruiremmo sopra una merlatura d’argento;<br/> se fosse una porta,<br/> la rafforzeremmo con tavole di cedro.
<p>10 Io sono un muro<br/> e i miei seni sono come torri!<br/> Così io sono ai suoi occhi<br/> come colei che procura pace!
<p>11 Salomone aveva una vigna a Baal-Amon;<br/> egli affidò la vigna ai custodi.<br/> Ciascuno gli doveva portare come suo frutto<br/> mille pezzi d’argento.
<p>12 La mia vigna proprio la mia mi sta davanti:<br/> tieni pure Salomone i mille pezzi d’argento<br/> e duecento per i custodi dei suoi frutti!
<p>13 Tu che abiti nei giardini,<br/> i compagni ascoltano la tua voce:<br/> fammela sentire.
<p>14 Fuggi amato mio,<br/> simile a gazzella<br/> o a cerbiatto<br/> sopra i monti dei balsami!
