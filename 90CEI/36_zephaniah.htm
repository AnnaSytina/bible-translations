<h4>1</h4>
<p>1 Parola del Signore che fu rivolta a Sofonia figlio di Cusì figlio di Godolia figlio di Amaria figlio di Ezechia al tempo di Giosia figlio di Amon re di Giuda.
<p>2 «Tutto farò sparire dalla terra.<br/> Oracolo del Signore.
<p>3 Distruggerò uomini e bestie;<br/> distruggerò gli uccelli del cielo e i pesci del mare,<br/> farò inciampare i malvagi,<br/> eliminerò l’uomo dalla terra.<br/> Oracolo del Signore.
<p>4 Stenderò la mano su Giuda<br/> e su tutti gli abitanti di Gerusalemme;<br/> eliminerò da questo luogo quello che resta di Baal<br/> e il nome degli addetti ai culti insieme ai sacerdoti,
<p>5 quelli che sui tetti si prostrano davanti all’esercito celeste<br/> e quelli che si prostrano giurando per il Signore,<br/> e poi giurano per Milcom,
<p>6 quelli che si allontanano dal seguire il Signore,<br/> che non lo cercano né lo consultano».
<p>7 Silenzio alla presenza del Signore Dio,<br/> perché il giorno del Signore è vicino,<br/> perché il Signore ha preparato un sacrificio,<br/> ha purificato i suoi invitati.
<p>8 «Nel giorno del sacrificio del Signore,<br/> io punirò i capi e i figli di re<br/> e quanti vestono alla moda straniera;
<p>9 punirò in quel giorno chiunque salta la soglia,<br/> chi riempie di rapine e di frodi<br/> il palazzo del suo padrone.
<p>10 In quel giorno - oracolo del Signore -<br/> grida d’aiuto verranno dalla porta dei Pesci,<br/> ululati dal quartiere nuovo<br/> e grande fragore dai colli.
<p>11 Urlate abitanti del Mortaio,<br/> poiché tutta la turba dei mercanti è finita,<br/> tutti i pesatori dell’argento sono sterminati.
<p>12 In quel tempo<br/> perlustrerò Gerusalemme con lanterne<br/> e farò giustizia di quegli uomini<br/> che riposando come vino sulla feccia pensano:<br/> “Il Signore non fa né bene né male”.
<p>13 I loro beni saranno saccheggiati<br/> e le loro case distrutte.<br/> Costruiranno case ma non le abiteranno,<br/> pianteranno viti ma non ne berranno il vino».
<p>14 è vicino il grande giorno del Signore,<br/> è vicino e avanza a grandi passi.<br/> Una voce: «Amaro è il giorno del Signore!».<br/> Anche un prode lo grida.
<p>15 Giorno d’ira quel giorno,<br/> giorno di angoscia e di afflizione,<br/> giorno di rovina e di sterminio,<br/> giorno di tenebra e di oscurità,<br/> e giorno di nube e di caligine,
<p>16 giorno di suono di corno e di grido di guerra<br/> sulle città fortificate<br/> e sulle torri elevate.
<p>17 Metterò gli uomini in angoscia<br/> e cammineranno come ciechi,<br/> perché hanno peccato contro il Signore;<br/> il loro sangue sarà sparso come polvere<br/> e la loro carne come escrementi.
<p>18 Neppure il loro argento neppure il loro oro<br/> potranno salvarli.<br/> Nel giorno dell’ira del Signore<br/> e al fuoco della sua gelosia<br/> tutta la terra sarà consumata,<br/> poiché farà improvvisa distruzione<br/> di tutti gli abitanti della terra.
<h4>2</h4>
<p>1 Radunatevi raccoglietevi,<br/> o gente spudorata,
<p>2 prima che esca il decreto,<br/> prima che passi il giorno come pula,<br/> prima che piombi su di voi<br/> l’ira furiosa del Signore,<br/> prima che piombi su di voi<br/> il giorno dell’ira del Signore.
<p>3 Cercate il Signore<br/> voi tutti poveri della terra,<br/> che eseguite i suoi ordini,<br/> cercate la giustizia,<br/> cercate l’umiltà<br/> forse potrete trovarvi al riparo<br/> nel giorno dell’ira del Signore.
<p>4 Gaza infatti sarà abbandonata<br/> e àscalon ridotta a un deserto.<br/> Asdod in pieno giorno sarà deportata<br/> ed Ekron distrutta dalle fondamenta.
<p>5 Guai agli abitanti della costa del mare,<br/> alla nazione dei Cretei!<br/> La parola del Signore è contro di te,<br/> Canaan paese dei Filistei:<br/> «Io ti distruggerò privandoti di ogni abitante».
<p>6 La costa del mare diventerà pascoli,<br/> prati per i pastori recinti per le greggi.
<p>7 La costa del mare apparterrà al resto della casa di Giuda;<br/> in quei luoghi pascoleranno<br/> e a sera nelle case di àscalon prenderanno riposo,<br/> quando il Signore loro Dio li avrà visitati<br/> e avrà ristabilito le loro sorti.
<p>8 «Ho udito l’insulto di Moab<br/> e gli oltraggi degli Ammoniti,<br/> con i quali hanno insultato il mio popolo<br/> gloriandosi del suo territorio.
<p>9 Perciò com’è vero che io vivo<br/> - oracolo del Signore degli eserciti Dio d’Israele -,<br/> Moab diventerà come Sòdoma<br/> e gli Ammoniti come Gomorra:<br/> un luogo invaso dai cardi una cava di sale,<br/> un deserto per sempre.<br/> I rimasti del mio popolo li saccheggeranno<br/> e i superstiti della mia gente ne saranno gli eredi».
<p>10 Questo accadrà a loro per la loro superbia,<br/> perché hanno insultato hanno disprezzato<br/> il popolo del Signore degli eserciti.
<p>11 Terribile sarà il Signore con loro,<br/> poiché annienterà tutti gli dèi della terra,<br/> mentre a lui si prostreranno ognuna sul proprio suolo,<br/> tutte le isole delle nazioni.
<p>12 «Anche voi Etiopi,<br/> sarete trafitti dalla mia spada».
<p>13 Stenderà la mano anche al settentrione<br/> e distruggerà Assur,<br/> farà di Ninive una desolazione,<br/> arida come il deserto.
<p>14 Si accovacceranno in mezzo ad essa a frotte,<br/> tutti gli animali del branco.<br/> Anche il gufo anche la civetta<br/> si appollaieranno sui suoi capitelli;<br/> ne risuonerà la voce dalle finestre<br/> e vi sarà desolazione sulla soglia,<br/> perché la casa di cedro è stata spogliata.
<p>15 Questa è la città gaudente,<br/> che se ne stava sicura<br/> e pensava: «Io e nessun altro»!<br/> Come mai è diventata un deserto,<br/> un rifugio di animali?<br/> Chiunque le passa vicino<br/> fischia di scherno e agita la mano.
<h4>3</h4>
<p>1 Guai alla città ribelle e impura,<br/> alla città che opprime!
<p>2 Non ha ascoltato la voce,<br/> non ha accettato la correzione.<br/> Non ha confidato nel Signore,<br/> non si è rivolta al suo Dio.
<p>3 I suoi capi in mezzo ad essa<br/> sono leoni ruggenti,<br/> i suoi giudici sono lupi di sera,<br/> che non hanno rosicchiato al mattino.
<p>4 I suoi profeti sono boriosi,<br/> uomini fraudolenti.<br/> I suoi sacerdoti profanano le cose sacre,<br/> violano la legge.
<p>5 In mezzo ad essa il Signore è giusto,<br/> non commette iniquità<br/> ogni mattino dà il suo giudizio,<br/> come la luce che non viene mai meno,<br/> ma l’iniquo non conosce vergogna.
<p>6 «Ho eliminato le nazioni,<br/> le loro torri sono state distrutte;<br/> ho reso deserte le loro strade,<br/> non c’è neppure un passante,<br/> sono state devastate le loro città<br/> e nessuno le abita più .
<p>7 Io pensavo: “Almeno ora mi temerà,<br/> accoglierà la correzione!<br/> Così la sua abitazione non sarà colpita<br/> da tutte le punizioni che le avevo inflitto”.<br/> Ma invece si sono affrettati<br/> a pervertire di nuovo ogni loro azione.
<p>8 Perciò aspettatemi<br/> - oracolo del Signore -<br/> quando mi leverò per accusare,<br/> perché ho decretato di radunare le nazioni,<br/> di convocare i regni,<br/> per riversare su di loro la mia collera,<br/> tutta la mia ira ardente;<br/> poiché dal fuoco della mia gelosia<br/> sarà consumata tutta la terra.
<p>9 Allora io darò ai popoli un labbro puro,<br/> perché invochino tutti il nome del Signore<br/> e lo servano tutti sotto lo stesso giogo.
<p>10 Da oltre i fiumi di Etiopia<br/> coloro che mi pregano,<br/> tutti quelli che ho disperso mi porteranno offerte.
<p>11 In quel giorno non avrai vergogna<br/> di tutti i misfatti commessi contro di me,<br/> perché allora allontanerò da te<br/> tutti i superbi gaudenti,<br/> e tu cesserai di inorgoglirti<br/> sopra il mio santo monte.
<p>12 Lascerò in mezzo a te<br/> un popolo umile e povero».<br/> Confiderà nel nome del Signore
<p>13 il resto d’Israele.<br/> Non commetteranno più iniquità<br/> e non proferiranno menzogna;<br/> non si troverà più nella loro bocca<br/> una lingua fraudolenta.<br/> Potranno pascolare e riposare<br/> senza che alcuno li molesti.
<p>14 Rallégrati figlia di Sion,<br/> grida di gioia Israele,<br/> esulta e acclama con tutto il cuore,<br/> figlia di Gerusalemme!
<p>15 Il Signore ha revocato la tua condanna,<br/> ha disperso il tuo nemico.<br/> Re d’Israele è il Signore in mezzo a te,<br/> tu non temerai più alcuna sventura.
<p>16 In quel giorno si dirà a Gerusalemme:<br/> «Non temere Sion non lasciarti cadere le braccia!
<p>17 Il Signore tuo Dio in mezzo a te<br/> è un salvatore potente.<br/> Gioirà per te,<br/> ti rinnoverà con il suo amore,<br/> esulterà per te con grida di gioia».
<p>18 «Io raccoglierò gli afflitti,<br/> privati delle feste e lontani da te.<br/> Sono la vergogna che grava su di te.
<p>19 Ecco in quel tempo io mi occuperò<br/> di tutti i tuoi oppressori.<br/> Soccorrerò gli zoppicanti radunerò i dispersi,<br/> li farò oggetto di lode e di fama<br/> dovunque sulla terra sono stati oggetto di vergogna.
<p>20 In quel tempo io vi guiderò,<br/> in quel tempo vi radunerò<br/> e vi darò fama e lode<br/> fra tutti i popoli della terra,<br/> quando davanti ai vostri occhi,<br/> ristabilirò le vostre sorti» dice il Signore.
