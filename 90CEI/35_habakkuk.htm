<h4>1</h4>
<p>1 Oracolo ricevuto in visione dal profeta Abacuc.
<p>2 Fino a quando Signore implorerò aiuto<br/> e non ascolti,<br/> a te alzerò il grido: «Violenza!»<br/> e non salvi?
<p>3 Perché mi fai vedere l’iniquità<br/> e resti spettatore dell’oppressione?<br/> Ho davanti a me rapina e violenza<br/> e ci sono liti e si muovono contese.
<p>4 Non ha più forza la legge<br/> né mai si afferma il diritto.<br/> Il malvagio infatti raggira il giusto<br/> e il diritto ne esce stravolto.
<p>5 «Guardate fra le nazioni e osservate,<br/> resterete stupiti e sbalorditi:<br/> c’è chi compirà ai vostri giorni una cosa<br/> che a raccontarla non sarebbe creduta.
<p>6 Ecco io faccio sorgere i Caldei,<br/> popolo feroce e impetuoso,<br/> che percorre ampie regioni<br/> per occupare dimore non sue.
<p>7 è feroce e terribile,<br/> da lui sgorgano<br/> il suo diritto e la sua grandezza.
<p>8 Più veloci dei leopardi sono i suoi cavalli,<br/> più agili dei lupi di sera.<br/> Balzano i suoi cavalieri sono venuti da lontano,<br/> volano come aquila che piomba per divorare.
<p>9 Tutti il volto teso in avanti,<br/> avanzano per conquistare.<br/> E con violenza<br/> ammassano i prigionieri come la sabbia.
<p>10 Si fa beffe dei re,<br/> e dei capi se ne ride;<br/> si fa gioco di ogni fortezza:<br/> l’assedia e la conquista.
<p>11 Poi muta corso come il vento e passa oltre:<br/> si fa un dio della propria forza!».
<p>12 Non sei tu fin da principio Signore,<br/> il mio Dio il mio Santo?<br/> Noi non moriremo!<br/> Signore tu lo hai scelto per far giustizia,<br/> l’hai reso forte o Roccia per punire.
<p>13 Tu dagli occhi così puri<br/> che non puoi vedere il male<br/> e non puoi guardare l’oppressione,<br/> perché vedendo i perfidi taci,<br/> mentre il malvagio ingoia chi è più giusto di lui?
<p>14 Tu tratti gli uomini come pesci del mare,<br/> come animali che strisciano e non hanno padrone.
<p>15 Egli li prende tutti all’amo,<br/> li pesca a strascico,<br/> li raccoglie nella rete,<br/> e contento ne gode.
<p>16 Perciò offre sacrifici alle sue sciàbiche<br/> e brucia incenso alle sue reti,<br/> perché grazie a loro la sua parte è abbondante<br/> e il suo cibo succulento.
<p>17 Continuerà dunque a sguainare la spada<br/> e a massacrare le nazioni senza pietà?
<h4>2</h4>
<p>1 Mi metterò di sentinella,<br/> in piedi sulla fortezza,<br/> a spiare per vedere che cosa mi dirà,<br/> che cosa risponderà ai miei lamenti.
<p>2 Il Signore rispose e mi disse:<br/> «Scrivi la visione<br/> e incidila bene sulle tavolette,<br/> perché la si legga speditamente.
<p>3 è una visione che attesta un termine,<br/> parla di una scadenza e non mentisce;<br/> se indugia attendila,<br/> perché certo verrà e non tarderà.
<p>4 Ecco soccombe colui che non ha l’animo retto,<br/> mentre il giusto vivrà per la sua fede».
<p>5 La ricchezza rende perfidi;<br/> il superbo non sussisterà,<br/> spalanca come gli inferi le sue fauci<br/> e come la morte non si sazia,<br/> attira a sé tutte le nazioni,<br/> raduna per sé tutti i popoli.
<p>6 Forse che tutti non lo canzoneranno,<br/> non faranno motteggi per lui?<br/> Diranno:<br/> «Guai a chi accumula ciò che non è suo,<br/> - e fino a quando? -<br/> e si carica di beni avuti in pegno!».
<p>7 Forse che non sorgeranno a un tratto i tuoi creditori,<br/> non si sveglieranno e ti faranno tremare<br/> e tu diverrai loro preda?
<p>8 Poiché tu hai saccheggiato molte genti,<br/> gli altri popoli saccheggeranno te,<br/> perché hai versato sangue umano<br/> e hai fatto violenza a regioni,<br/> alle città e ai loro abitanti.
<p>9 Guai a chi è avido di guadagni illeciti,<br/> un male per la sua casa,<br/> per mettere il nido in luogo alto<br/> e sfuggire alla stretta della sventura.
<p>10 Hai decretato il disonore alla tua casa:<br/> quando hai soppresso popoli numerosi<br/> hai fatto del male contro te stesso.
<p>11 La pietra infatti griderà dalla parete<br/> e la trave risponderà dal tavolato.
<p>12 Guai a chi costruisce una città sul sangue,<br/> ne pone le fondamenta sull’iniquità.
<p>13 Non è forse volere del Signore degli eserciti<br/> che i popoli si affannino per il fuoco<br/> e le nazioni si affatichino invano?
<p>14 Poiché la terra si riempirà della conoscenza<br/> della gloria del Signore,<br/> come le acque ricoprono il mare.
<p>15 Guai a chi fa bere i suoi vicini<br/> mischiando vino forte per ubriacarli<br/> e scoprire le loro nudità.
<p>16 Ti sei saziato d’ignominia non di gloria.<br/> Bevi anche tu e denù dati mostrando il prepuzio.<br/> Si riverserà su di te il calice della destra del Signore<br/> e la vergogna sopra il tuo onore,
<p>17 poiché lo scempio fatto al Libano ricadrà su di te<br/> e il massacro degli animali ti colmerà di spavento,<br/> perché hai versato sangue umano<br/> e hai fatto violenza a regioni,<br/> alle città e ai loro abitanti.
<p>18 A che giova un idolo<br/> scolpito da un artista?<br/> O una statua fusa o un oracolo falso?<br/> L’artista confida nella propria opera,<br/> sebbene scolpisca idoli muti.
<p>19 Guai a chi dice al legno: «Svégliati»,<br/> e alla pietra muta: «àlzati».<br/> Può essa dare un oracolo?<br/> Ecco è ricoperta d’oro e d’argento,<br/> ma dentro non c’è soffio vitale.
<p>20 Ma il Signore sta nel suo tempio santo.<br/> Taccia davanti a lui tutta la terra!
<h4>3</h4>
<p>1 Preghiera del profeta Abacuc in tono di lamentazione.
<p>2 Signore ho ascoltato il tuo annuncio,<br/> Signore ho avuto timore e rispetto della tua opera.<br/> Nel corso degli anni falla rivivere,<br/> falla conoscere nel corso degli anni.<br/> Nello sdegno ricòrdati di avere clemenza.
<p>3 Dio viene da Teman il Santo dal monte Paran.<br/> La sua maestà ricopre i cieli,<br/> delle sue lodi è piena la terra.
<p>4 Il suo splendore è come la luce,<br/> bagliori di folgore escono dalle sue mani:<br/> là si cela la sua potenza.
<p>5 Davanti a lui avanza la peste,<br/> la febbre ardente segue i suoi passi.
<p>6 Si arresta e scuote la terra,<br/> guarda e fa tremare le nazioni;<br/> le montagne eterne vanno in frantumi,<br/> e i colli antichi si abbassano,<br/> i suoi sentieri nei secoli.
<p>7 Ho visto le tende di Cusan in preda a spavento,<br/> sono agitati i padiglioni di Madian.
<p>8 Forse contro i fiumi Signore,<br/> contro i fiumi si accende la tua ira<br/> o contro il mare è il tuo furore,<br/> quando tu monti sopra i tuoi cavalli,<br/> sopra i carri della tua vittoria?
<p>9 Del tutto snudato è il tuo arco,<br/> saette sono le parole dei tuoi giuramenti.<br/> Spacchi la terra: ecco torrenti;
<p>10 i monti ti vedono e tremano,<br/> un uragano di acque si riversa,<br/> l’abisso fa sentire la sua voce<br/> e in alto alza le sue mani.
<p>11 Il sole la luna rimasta nella sua dimora,<br/> al bagliore delle tue frecce fuggono,<br/> allo splendore folgorante della tua lancia.
<p>12 Sdegnato attraversi la terra,<br/> adirato calpesti le nazioni.
<p>13 Sei uscito per salvare il tuo popolo,<br/> per salvare il tuo consacrato.<br/> Hai demolito la cima della casa del malvagio,<br/> l’hai scalzata fino alle fondamenta.
<p>14 Con le sue stesse frecce hai trafitto il capo dei suoi guerrieri<br/> che irrompevano per disperdermi<br/> con la gioia di chi divora il povero di nascosto.
<p>15 Calpesti il mare con i tuoi cavalli,<br/> mentre le grandi acque spumeggiano.
<p>16 Ho udito. Il mio intimo freme,<br/> a questa voce trema il mio labbro,<br/> la carie entra nelle mie ossa<br/> e tremo a ogni passo,<br/> perché attendo il giorno d’angoscia<br/> che verrà contro il popolo che ci opprime.
<p>17 Il fico infatti non germoglierà,<br/> nessun prodotto daranno le viti,<br/> cesserà il raccolto dell’olivo,<br/> i campi non daranno più cibo,<br/> le greggi spariranno dagli ovili<br/> e le stalle rimarranno senza buoi.
<p>18 Ma io gioirò nel Signore,<br/> esulterò in Dio mio salvatore.
<p>19 Il Signore Dio è la mia forza,<br/> egli rende i miei piedi come quelli delle cerve<br/> e sulle mie alture mi fa camminare.<br/> <i>Al maestro del coro. Per strumenti a corda.</i>
