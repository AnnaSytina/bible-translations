<h4>1</h4>
<p>1 Еже бe исперва, еже слышахом, еже видeхом очима нашима, еже узрeхом, и руки нашя осязаша, о словеси животнeм:
<p>2 и живот явися, и видeхом, и свидeтельствуем, и возвeщаем вам живот вeчныи, иже бe у Отца и явися нам:
<p>3 еже видeхом и слышахом, повeдаем вам, да и вы общение имате с нами: общение же наше со Отцем и с Сыном его Иисусом Христом.
<p>4 И сия пишем вам, да радость ваша будет исполнена.
<p>5 И сие есть обeтование, еже слышахом от него и повeдаем вам, яко Бог свeт есть, и тмы в нем нeсть ни единыя.
<p>6 Аще речем, яко общение имамы с ним, и во тмe ходим, лжем и не творим истины:
<p>7 аще же во свeтe ходим, якоже сам той есть во свeтe, общение имамы друг ко другу, и кровь Иисуса Христа Сына его очищает нас от всякаго грeха.
<p>8 Аще речем, яко грeха не имамы, себе прельщаем, и истины нeсть в нас.
<p>9 Аще исповeдаем грeхи нашя, вeрен есть и праведен, да оставит нам грeхи нашя и очистит нас от всякия неправды.
<p>10 Аще речем, яко не согрeшихом, лжа творим его, и слово его нeсть в нас.
<h4>2</h4>
<p>1 Чадца моя, сия пишу вам, да не согрeшаете: и аще кто согрeшит, ходатая имамы ко Отцу, Иисуса Христа праведника:
<p>2 и той очищение есть о грeсeх наших, не о наших же точию, но и о всeго мира.
<p>3 И о сем разумeем, яко познахом его, аще заповeди его соблюдаем.
<p>4 Глаголяй, яко познах его, и заповeди его не соблюдает, ложь есть, и в сем истины нeсть:
<p>5 а иже аще соблюдает слово его, поистиннe в сем любы Божия совершенна есть: о сем разумeем, яко в нем есмы.
<p>6 Глаголяй, в нем пребывати, должен есть, якоже он ходил есть, и сей такожде да ходит.
<p>7 Возлюбленнии, не заповeдь нову пишу вам, но заповeдь ветху, юже имeсте исперва. Заповeдь ветха есть слово, еже слышасте исперва.
<p>8 Паки заповeдь нову пишу вам, еже есть поистиннe в нем и в вас: яко тма мимоходит и свeт истинный сей уже сияет.
<p>9 Глаголяй себе во свeтe быти, а брата своего ненавидяй, во тмe есть доселe.
<p>10 Любяй брата своего во свeтe пребывает, и соблазна в нем нeсть.
<p>11 А ненавидяй брата своего во тмe есть, и во тмe ходит, и не вeсть, камо идет, яко тма ослeпи очи ему.
<p>12 Пишу вам, чадца, яко оставляются вам грeси имене его ради.
<p>13 Пишу вам, отцы, яко познасте безначалнаго. Пишу вам, юноши, яко побeдисте лукаваго. Пишу вам, дeти, яко познасте Отца.
<p>14 Писах вам, отцы, яко познасте исконнаго: писах вам, юноши, яко крeпцы есте, и слово Божие в вас пребывает, и побeдисте лукаваго.
<p>15 Не любите мира, ни яже в мирe: аще кто любит мир, нeсть любве Отчи в нем:
<p>16 яко все, еже в мирe, похоть плотская и похоть очима и гордость житейская, нeсть от Отца, но от мира сего есть.
<p>17 И мир преходит, и похоть его, а творяй волю Божию пребывает во вeки.
<p>18 Дeти, послeдняя година есть. И якоже слышасте, яко антихрист грядет, и нынe антихристи мнози быша, от сего разумeваем, яко послeдний час есть.
<p>19 От нас изыдоша, но не бeша от нас: аще бы от нас были, пребыли убо быша с нами: но да явятся, яко не суть вси от нас.
<p>20 И вы помазание имате от святаго, и вeсте вся.
<p>21 Не писах вам, яко не вeсте истины, но яко вeсте ю и яко всяка лжа от истины нeсть.
<p>22 Кто есть лживый, точию отметаяйся, яко Иисус нeсть Христос? Сей есть антихрист, отметаяйся Отца и Сына.
<p>23 Всяк отметаяйся Сына, ни Отца имать: а исповeдаяй Сына, и Отца имать.
<p>24 Вы убо еже слышасте исперва, в вас да пребывает: (и) аще в вас пребудет, еже исперва слышасте, и вы в Сынe и Отцe пребудете.
<p>25 И сие есть обeтование, еже сам обeща нам, живот вeчный.
<p>26 Сия писах вам о льстящих вас.
<p>27 И вы еже помазание приясте от него, в вас пребывает, и не требуете, да кто учит вы: но яко то само помазание учит вы о всем, и истинно есть, и нeсть ложно: и якоже научи вас, пребывайте в нем.
<p>28 И нынe, чадца, пребывайте в нем, да егда явится, имамы дерзновение и не посрамимся от него в пришествии его.
<p>29 Аще вeсте, яко праведник есть, разумeйте, яко всяк творяй правду от него родися.
<h4>3</h4>
<p>1 Видите, какову любовь дал есть Отецнам, да чада Божия наречемся, и будем. Сего ради мир не знает нас, зане не позна его.
<p>2 Возлюбленнии, нынe чада Божия есмы, и не у явися, что будем: вeмы же, яко, егда явится, подобни ему будем, ибо узрим его, якоже есть.
<p>3 И всяк имeяй надежду сию нань, очищает себе, якоже он чист есть.
<p>4 Всяк творяй грeх, и беззаконие творит: и грeх есть беззаконие.
<p>5 И вeсте, яко он явися, да грeхи нашя возмет, и грeха в нем нeсть.
<p>6 Всяк, иже в нем пребывает, не согрeшает: всяк согрeшаяй не видe его, ни позна его.
<p>7 Чадца, никтоже да льстит вас. Творяй правду праведник есть, якоже он праведен есть.
<p>8 Творяй грeх от диавола есть, яко исперва диавол согрeшает. Сего ради явися Сын Божий да разрушит дeла диаволя.
<p>9 Всяк рожденный от Бога грeха не творит, яко сeмя его в нем пребывает: и не может согрeшати, яко от Бога рожден есть.
<p>10 Сего ради явлена суть чада Божия и чада диаволя: всяк не творяй правды нeсть от Бога, и не любяй брата своего.
<p>11 Яко се есть завeщание, еже слышасте исперва, да любим друг друга,
<p>12 не якоже каин от лукаваго бe и закла брата своего. И за кую вину закла его? Яко дeла его лукава бeша, а брата его праведна.
<p>13 Не чудитеся, братие моя, аще ненавидит вас мир.
<p>14 Мы вeмы, яко преидохом от смерти в живот, яко любим братию: не любяй бо брата пребывает в смерти.
<p>15 Всяк ненавидяй брата своего человeкоубийца есть: и вeсте, яко всяк человeкоубийца не имать живота вeчнаго в себe пребывающа.
<p>16 О сем познахом любовь, яко он по нас душу свою положи: и мы должни есмы по братии душы полагати.
<p>17 Иже убо имать богатство мира сего, и видит брата своего требующа, и затворит утробу свою от него, како любы Божия пребывает в нем?
<p>18 Чадца моя, не любим словом ниже языком, но дeлом и истиною.
<p>19 И о сем разумeем, яко от истины есмы, и пред ним смиряем сердца наша:
<p>20 зане аще зазирает нам сердце наше, яко болий есть Бог сердца нашего и вeсть вся.
<p>21 Возлюбленнии, аще сердце наше не зазрит нам, дерзновение имамы к Богу,
<p>22 и егоже аще просим, приемлем от него, яко заповeди его соблюдаем и угодная пред ним творим.
<p>23 И сия есть заповeдь его, да вeруем во имя Сына его Иисуса Христа и любим друг друга, якоже дал есть заповeдь нам.
<p>24 И соблюдаяй заповeди его в нем пребывает, и той в нем. И о сем разумeем, яко пребывает в нас, от духа, егоже дал есть нам.
<h4>4</h4>
<p>1 Возлюбленнии, не всякому духу вeруйте, но искушайте духи, аще от Бога суть: яко мнози лжепророцы изыдоша в мир.
<p>2 О сем познавайте духа Божия и духа лестча: всяк дух, иже исповeдует Иисуса Христа во Плоти пришедша, от Бога есть:
<p>3 и всяк дух, иже не исповeдует Иисуса Христа во Плоти пришедша, от Бога нeсть: и сей есть антихристов, егоже слышасте, яко грядет, и нынe в мирe есть уже.
<p>4 Вы от Бога есте, чадца, и побeдисте тeх: яко болий есть иже в вас, нежели иже в мирe.
<p>5 Они от мира суть: сего ради от мира глаголют, и мир тeх послушает.
<p>6 Мы от Бога есмы: иже знает Бога, послушает нас, и иже нeсть от Бога, не послушает нас. О сем познаваем духа истины и духа лестча.
<p>7 Возлюбленнии, возлюбим друг друга, яко любы от Бога есть, и всяк любяй от Бога рожден есть, и знает Бога:
<p>8 а не любяй не позна Бога, яко Бог любы есть.
<p>9 О сем явися любы Божия в нас, яко Сына своего единороднаго посла Бог в мир, да живи будем им.
<p>10 О сем есть любы, не яко мы возлюбихом Бога, но яко той возлюби нас, и посла Сына своего очищение о грeсeх наших.
<p>11 Возлюбленнии, аще сице возлюбил есть нас Бог, и мы должни есмы друг друга любити.
<p>12 Бога никтоже нигдeже видe. Аще друг друга любим, Бог в нас пребывает, и любы его совершенна есть в нас.
<p>13 О сем разумeем, яко в нем пребываем, и той в нас, яко от духа своего дал есть нам.
<p>14 И мы видeхом и свидeтелствуем, яко Отец посла Сына спасителя миру.
<p>15 Иже аще исповeсть, яко Иисус есть Сын Божии, Бог в нем пребывает, и той в Бозe.
<p>16 И мы познахом и вeровахом любовь, юже имать Бог к нам. Бог любы есть, и пребываяй в любви в Бозe пребывает, и Бог в нем пребывает.
<p>17 О сем совершается любы с нами, да дерзновение имамы в день судный, зане, якоже он есть, и мы есмы в мирe сем.
<p>18 Страха нeсть в любви, но совершенна любы вон изгоняет страх, яко страх муку имать: бояйся же не совершися в любви.
<p>19 Мы любим его, яко той первeе возлюбил есть нас.
<p>20 Аще кто речет, яко люблю Бога, а брата своего ненавидит, ложь есть: ибо не любяй брата своего, егоже видe, Бога, егоже не видe, како может любити?
<p>21 И сию заповeдь имамы от него, да любяй Бога любит и брата своего.
<h4>5</h4>
<p>1 Всяк вeруяй, яко Иисус есть Христос, от Бога рожден есть: и всяк любяй рождшаго любит и рожденнаго от него.
<p>2 О сем вeмы, яко любим чада Божия, егда Бога любим и заповeди его соблюдаем.
<p>3 Сия бо есть любы Божия, да заповeди его соблюдаем: и заповeди его тяжки не суть.
<p>4 Яко всяк рожденный от Бога побeждает мир: и сия есть побeда, побeдившая мир, вeра наша.
<p>5 Кто есть побeждаяй мир, токмо вeруяй, яко Иисус есть Сын Божий?
<p>6 Сей есть пришедый водою и кровию и духом, Иисус Христос, не водою точию, но водою и кровию: и дух есть свидeтелствуяй, яко дух есть истина.
<p>7 Яко трие суть свидeтелствующии на небеси, Отец, слово и святый дух: и сии три едино суть.
<p>8 И трие суть свидeтелствующии на земли, дух и вода и кровь: и трие во едино суть.
<p>9 Аще свидeтелство человeческое приемлем, свидeтелство Божие болeе есть: яко сие есть свидeтелство Божие, еже свидeтелствова о Сынe своем.
<p>10 Вeруяй в Сына Божия имать свидeтелство в себe: не вeруяй Богови лжа сотворил есть его, яко не вeрова во свидeтелство, еже свидeтелствова Бог о Сынe своем.
<p>11 И сие есть свидeтелство, яко живот вeчный дал есть нам Бог, и сей живот в Сынe его есть.
<p>12 Имeяй Сына Божия имать живот: а не имeяй Сына Божия живота не имать.
<p>13 Сия писах вам вeрующым во имя Сына Божия, да вeсте, яко живот вeчный имате, и да вeруете во имя Сына Божия.
<p>14 И сие есть дерзновение, еже имамы к нему, яко аще чесо просим по воли его, послушает нас:
<p>15 и аще вeмы, яко послушает нас, еже аще просим, вeмы, яко имамы прошения, ихже просихом от него.
<p>16 Аще кто узрит брата своего согрeшающа грeх не к смерти, да просит, и даст ему живот, согрeшающым не к смерти. Есть грeх к смерти: не о том, глаголю, да молится.
<p>17 Всяка неправда грeх есть, и есть грeх не к смерти.
<p>18 Вeмы, яко всяк рожденный от Бога не согрeшает: но рожденный от Бога блюдет себе, и лукавый не прикасается ему.
<p>19 Вeмы, яко от Бога есмы, и мир весь во злe лежит.
<p>20 Вeмы же, яко Сын Божий прииде и дал есть нам (свeт и) разум, да познаем Бога истиннаго и да будем во истиннeм Сынe его Иисусe Христe: сей есть истинный Бог и живот вeчный.
<p>21 Чадца, храните себе от треб идолских. Аминь.
