<h4>1</h4>
<p>1 Иаков, Богу и Господу Иисусу Христу раб, обeманадесяте колeнома, иже в разсeянии, радоватися.
<p>2 Всяку радость имeйте, братие моя, егда во искушения впадаете различна,
<p>3 вeдяще, яко искушение вашея вeры содeловает терпeние:
<p>4 терпeние же дeло совершенно да имать, яко да будете совершенни и всецeли, ни в чемже лишени.
<p>5 Аще же кто от вас лишен есть премудрости, да просит от дающаго Бога всeм нелицеприемнe и не поношающаго, и дастся ему.
<p>6 Да просит же вeрою, ничтоже сумняся: сумняйся бо уподобися волнению морскому, вeтры возметаему и развeваему.
<p>7 Да не мнит бо человeк он, яко приимет что от Бога.
<p>8 Муж двоедушен неустроен во всeх путех своих.
<p>9 Да хвалится же брат смиренный в высотe своей,
<p>10 богатый же во смирении своем, зане якоже цвeт травный мимоидет:
<p>11 возсия бо солнце со зноем, и изсуши траву, и цвeт ея отпаде, и благолeпие лица ея погибе: сице и богатый в хождении своем увядает.
<p>12 Блажен муж, иже претерпит искушение: зане искусен быв, приимет вeнец жизни, егоже обeща Бог любящым его.
<p>13 Никтоже искушаемь да глаголет, яко от Бога искушаемь есмь: Бог бо нeсть искуситель злым (искушаемь злыми), не искушает же той никогоже,
<p>14 кийждо же искушается, от своея похоти влекомь и прельщаемь:
<p>15 таже похоть заченши раждает грeх, грeх же содeян раждает смерть.
<p>16 Не льститеся, братие моя возлюбленная:
<p>17 всяко даяние благо и всяк дар совершен свыше есть, сходяй от Отца свeтов, у негоже нeсть премeнение, или преложения стeнь.
<p>18 Восхотeв бо породи нас словом истины, во еже быти нам начаток нeкий созданием его.
<p>19 Тeмже, братие моя возлюбленная, да будет всяк человeк скор услышати и косен глаголати, косен во гнeв,
<p>20 гнeв бо мужа, правды Божия не содeловает.
<p>21 Сего ради отложше всяку скверну и избыток злобы, в кротости приимите всажденное слово, могущее спасти душы вашя.
<p>22 Бывайте же творцы слова, а не точию слышатели, прельщающе себе самeх.
<p>23 Зане аще кто есть слышатель слова, а не творец, таковый уподобися мужу смотряющу лице бытия своего в зерцалe:
<p>24 усмотри бо себе и отиде, и абие забы, каков бe.
<p>25 Приникий же в закон совершен свободы, и пребыв, сей не слышатель забытлив быв, но творец дeла, сей блажен в дeлании своем будет.
<p>26 Аще кто мнится вeрен быти в вас, и не обуздовает языка своего, но льстит сердце свое, сего суетна есть вeра.
<p>27 Вeра бо честа и нескверна пред Богом и Отцем сия есть, еже посeщати сирых и вдовиц в скорбeх их, и нескверна себе блюсти от мира.
<h4>2</h4>
<p>1 Братие моя, не на лица зряще имeйте вeру Господа нашего Иисуса Христа славы.
<p>2 Аще бо внидет в сонмище ваше муж, злат перстень нося, в ризe свeтлe, внидет же и нищь в худe одeжди,
<p>3 и воззрите на носящаго ризу свeтлу, и речете ему: ты сяди здe добрe: и нищему речете: ты стани тамо, или сяди здe на подножии моем:
<p>4 и не разсмотристе в себe, и бысте судии помышлений злых.
<p>5 Слышите, братие моя возлюбленная, не Бог ли избра нищыя мира сего богаты в вeрe и наслeдники царствия, еже обeща любящым его?
<p>6 вы же укористе нищаго. Не богатии ли насилуют вам, и тии влекут вы на судища?
<p>7 не тии ли хулят доброе имя нареченное на вас?
<p>8 Аще убо закон совершаете царский, по писанию: возлюбиши искренняго своего якоже себе самаго, добрe творите:
<p>9 аще же на лица зрите, то грeх содeваете, обличаеми от закона якоже преступницы.
<p>10 Иже бо весь закон соблюдет, согрeшит же во единeм, бысть всeм повинен.
<p>11 Рекий бо: не прелюбы сотвориши, рекл есть и: не убиеши. Аще же не прелюбы сотвориши, убиеши же, был еси преступник закона.
<p>12 Тако глаголите и тако творите, яко законом свободным имущии суд прияти.
<p>13 Суд бо без милости не сотворшему милости: и хвалится милость на судe.
<p>14 Кая польза, братие моя, аще вeру глаголет кто имeти, дeл же не имать? еда может вeра спасти его?
<p>15 Аще же брат или сестра нага будета и лишена будета дневныя пищи,
<p>16 речет же има кто от вас: идита с миром, грeйтася и насыщайтася? не даст же има требования тeлеснаго: кая польза?
<p>17 Такожде и вeра, аще дeл не имать, мертва есть о себe.
<p>18 Но речет кто: ты вeру имаши, аз же дeла имам: покажи ми вeру твою от дeл твоих, и аз тебe покажу от дeл моих вeру мою.
<p>19 Ты вeруеши, яко Бог един есть: добрe твориши: и бeси вeруют, и трепещут.
<p>20 Хощеши же ли разумeти, о, человeче суетне, яко вeра без дeл мертва есть?
<p>21 Авраам отец наш не от дeл ли оправдася, вознес исаака сына своего на жертвенник?
<p>22 Видиши ли, яко вeра поспeшествоваше дeлом его, и от дeл совершися вeра?
<p>23 И совершися писание глаголющее: вeрова же авраам Богови, и вмeнися ему в правду, и друг Божий наречеся.
<p>24 Зрите ли убо, яко от дeл оправдается человeк, а не от вeры единыя?
<p>25 Такожде же и раав блудница не от дeл ли оправдася, приемши сходники и иным путем изведши их?
<p>26 Якоже бо тeло без духа мертво есть, тако и вeра без дeл мертва есть.
<h4>3</h4>
<p>1 Не мнози учителие бывайте, братие моя, вeдяще, яко болшее осуждение приимем,
<p>2 много бо согрeшаем вси. Аще кто в словe не согрeшает, сей совершен муж, силен обуздати и все тeло.
<p>3 Се бо и конем узды во уста влагаем, да повинуются нам, и все тeло их обращаем:
<p>4 се, и корабли велицы суще и от жестоких вeтров заточаеми, обращаются малым кормилцем, аможе стремление правящаго хощет:
<p>5 такожде же и язык мал уд есть, и вельми хвалится. Се мал огнь, и коль велики вещи сожигает.
<p>6 И язык огнь, лeпота неправды: сице и язык водворяется во удeх наших, скверня все тeло, и паля коло рождения нашего, и опаляяся от геенны:
<p>7 всяко бо естество звeрей же и птиц, гад же и рыб, укрощается и укротится естеством человeческим,
<p>8 языка же никтоже может от человeк укротити: не удержимо бо зло, исполнь яда смертоносна.
<p>9 Тeм благословляем Бога и Отца, и тeм кленем человeки бывшыя по подобию Божию:
<p>10 от тeхже уст исходит благословение и клятва. Не подобает, братие моя возлюбленная, сим тако бывати.
<p>11 Еда ли источник от единаго устия источает сладкое и горькое?
<p>12 Еда может, братие моя, смоковница маслины творити, или виноградная лоза смоквы? такожде ни един источник слану и сладку творит воду.
<p>13 Кто премудр и худог в вас, да покажет от добраго жития дeла своя в кротости и премудрости.
<p>14 Аще же зависть горьку имате и рвение в сердцах ваших, не хвалитеся, ни лжите на истину:
<p>15 нeсть сия премудрость свыше низходящи, но земна, душевна, бeсовска:
<p>16 идeже бо зависть и рвение, ту нестроение и всяка зла вещь.
<p>17 А яже свыше премдрость, первeе убо честа есть, потом же мирна, кротка, благопокорлива, исполнь милости и плодов благих, несумeнна и нелицемeрна.
<p>18 Плод же правды в мирe сeется творящым мир.
<h4>4</h4>
<p>1 Откуду брани и свары в вас? не отсюду ли, от сластей ваших, воюющих во удeх ваших?
<p>2 Желаете, и не имате: убиваете и завидите, и не можете улучити: сваряетеся и борете, и не имате, зане не просите:
<p>3 просите, и не приемлете, зане злe просите, да в сластех ваших иждивете.
<p>4 Прелюбодeе и прелюбодeйцы, не вeсте ли, яко любы мира сего вражда Богу есть, иже бо восхощет друг быти миру, враг Божии бывает.
<p>5 Или мните, яко всуе писание глаголет: к зависти желает дух, иже вселися в ны?
<p>6 Болшую же дает благодать: тeмже глаголет: Господь гордым противится, смиренным же дает благодать.
<p>7 Повинитеся убо Богу, противитеся же диаволу, и бeжит от вас.
<p>8 Приближитеся Богу, и приближится вам: очистите руцe, грeшницы, исправите сердца ваша, двоедушнии:
<p>9 постраждите и слезите и плачитеся: смeх ваш в плачь да обратится, и радость в сeтование:
<p>10 смиритеся пред Господем, и вознесет вы.
<p>11 Не оклеветайте друг друга, братие: оклеветаяй бо брата, или осуждаяй брата своего, оклеветает закон и осуждает закон: аще же закон осуждаеши, нeси творец закона, но судия.
<p>12 Един есть законоположник и судия, могий спасти и погубити: ты же кто еси осуждаяй друга?
<p>13 Слышите нынe, глаголющии: днесь или утрe пойдем во он град, и сотворим ту лeто едино, и куплю дeем и приобрeтение:
<p>14 иже не вeсте, что утрe случится: кая бо жизнь ваша, пара бо есть, яже вмалe является, потом же исчезает.
<p>15 Вмeсто еже бы глаголати вам: аще Господь восхощет, и живи будем, и сотворим сие или оно:
<p>16 нынe же хвалитеся в гордынех ваших: всяка хвала такова зла есть.
<p>17 Вeдущему убо добро творити, и не творящему, грeх ему есть.
<h4>5</h4>
<p>1 Приидите нынe, богатии, плачитеся и рыдайте о лютых скорбех ваших грядущих на вы.
<p>2 Богатство ваше изгни, и ризы вашя молие поядоша.
<p>3 Злато ваше и сребро изоржавe, и ржа их в послушество на вас будет, и снeсть плоти вашя аки огнь: егоже снискасте в послeдния дни.
<p>4 Се, мзда дeлателей дeлавших нивы вашя, удержаная от вас, вопиет, и вопиения жавших во ушы Господа саваофа внидоша.
<p>5 Возвеселистеся на земли, и насладистеся: упитасте сердца ваша аки в день заколения.
<p>6 Осудисте, убисте првднаго: не противится вам.
<p>7 Долготерпите убо, братие моя, до пришествия Господня. Се земледeлец ждет честнаго плода от земли, долготерпя о нем, дондеже приимет дождь ран и позден:
<p>8 долготерпите убо и вы, утвердите сердца ваша, яко пришествие Господне приближися.
<p>9 Не воздыхайте друг на друга, братие, да не осуждени будете: се, судия пред дверьми стоит.
<p>10 Образ приимите, братие моя, злострадания и долготерпeния пророки, иже глаголаша именем Господним.
<p>11 Се, блажим терпящыя. Терпeние иовле слышасте, и кончину Господню видeсте, яко многомилостив есть Господь и щедр.
<p>12 Прежде же всeх, братие моя, не кленитеся ни небом, ни землею, ни иною коею клятвою: буди же вам еже ей, ей, и еже ни, ни: да не в лицемeрие впадете.
<p>13 Злостраждет ли кто в вас? да молитву дeет: благодушствует ли кто? да поет.
<p>14 Болит ли кто в вас, да призовет пресвитеры церковныя, и да молитву сотворят над ним, помазавше его елеем во имя Господне:
<p>15 и молитва вeры спасет болящаго, и воздвигнет его Господь: и аще грeхи сотворил есть, отпустятся ему.
<p>16 Исповeдайте убо друг другу согрeшения и молитеся друг за друга, яко да исцeлeете: много бо может молитва првднаго поспeшествуема.
<p>17 Илиа человeк бe подобострастен нам, и молитвою помолися, да не будет дождь, и не одожди по земли лeта три и мeсяц шесть:
<p>18 и паки помолися, и небо дождь даде, и земля прозябе плод свой.
<p>19 Братие, аще кто в вас заблудит от пути истины, и обратит кто его,
<p>20 да вeсть, яко обративый грeшника от заблуждения пути его спасет душу от смерти и покрыет множество грeхов.
