<h4>1</h4>
<p>1 Павел юзник Иисус Христов, и тимофей брат, филимону возлюбленному и споспeшнику нашему,
<p>2 и апфии сестрe возлюбленнeи, и архиппу совоинственнику нашему, и домашней твоей церкви:
<p>3 благодать вам и мир от Бога Отца нашего, и Господа Иисуса Христа.
<p>4 Благодарю Бога моего, всегда память о тебe творя в молитвах моих,
<p>5 слышав любовь твою и вeру, юже имаши ко Господу Иисусу и ко всeм святым.
<p>6 яко да общение твоея вeры дeйственно будет в разумe всякаго блага, еже в вас, о Христe Иисусe.
<p>7 Радость бо имам многу и утeшение о любви твоей, яко утробы святых почиша тобою, брате.
<p>8 Сего ради многое дерзновение имeя во Христe повелeвати тебe, еже потребно есть,
<p>9 любве же ради паче молю, таков сый якоже павел старец, нынe же и узник Иисуса Христа:
<p>10 молю тя о моем чадe, егоже родих во узах моих онисима,
<p>11 иногда тебe непотребнаго, нынe же тебe и мнe благопотребна, егоже возпослах тебe,
<p>12 ты же его, сирeчь мою утробу, приими.
<p>13 Егоже аз хотeх у себе держати, да вмeсто тебе послужит ми во узах благовeствования:
<p>14 без твоея же воли ничтоже восхотeх сотворити, да не аки по нужди благое твое будет, но по воли.
<p>15 Негли бо ради сего разлучися на час, да вeчна того приимеши,
<p>16 не ктому аки раба, но выше раба, брата возлюбленна, паче же мнe, кольми же паче тебe, и по плоти и о Господe.
<p>17 Аще убо имаши мене общника, приими сего якоже мене.
<p>18 Аще же в чесом обидe тебе, или должен есть, мнe сие вмeни.
<p>19 Аз павел написах рукою моею: аз воздам: да не реку тебe, яко и сам себе ми еси должен.
<p>20 Ей, брате, аз да получу еже прошу у тебе о Господe: упокой мою утробу о Господe.
<p>21 Надeявся на послушание твое написах тебe, вeдый, яко и паче, еже глаголю, сотвориши.
<p>22 Купно же и уготови ми обитель: уповаю бо, яко молитвами вашими дарован буду вам.
<p>23 Цeлует тя епафрас, сплeнник мой о Христe Иисусe,
<p>24 марко, аристарх, димас, лука, споспeшницы мои.
<p>25 Благодать Господа нашего Иисуса Христа со духом вашим. Аминь.
