<h4>1</h4>
<p>1 Павел, апостол Иисус Христов волею Божиею, по обeтованию жизни, яже о Христe Иисусe,
<p>2 тимофею возлюбленному чаду: благодать, милость, мир от Бога Отца и Христа Иисуса Господа нашего.
<p>3 Благодарю Бога, емуже служу от прародителей чистою совeстию, яко непрестанную имам о тебe память в молитвах моих день и нощь,
<p>4 желая видeти тя, поминая слезы твоя, да радости исполнюся,
<p>5 воспоминание приемля о сущей в тебe нелицемeрнeй вeрe, яже вселися прежде в бабу твою лоиду и в матерь твою евникию: извeстен же есмь, яко и в тебе.
<p>6 Еяже ради вины воспоминаю тебe возгрeвати дар Божий живущий в тебe возложением руку моею:
<p>7 не бо даде нам Бог духа страха, но силы и любве и цeломдрия.
<p>8 Не постыдися убо страстию (свидeтелством) Господа нашего Иисуса Христа, ни мною юзником его: но спостражди благовeствованию (Христову) по силe Бога,
<p>9 спсшаго нас и призвавшаго званием святым, не по дeлом нашым, но по своему благоволению (предложению) и благодати даннeй нам о Христe Иисусe прежде лeт вeчных,
<p>10 явльшейся же нынe просвeщением спасителя нашего Иисуса Христа, разрушившаго убо смерть и возсиявшаго жизнь и нетлeние благовeствованием,
<p>11 в неже поставлен бых аз проповeдник и апостол и учитель языков.
<p>12 Еяже ради вины и сия стражду: но не стыждуся. Вeм бо, емуже вeровах, и извeстихся, яко силен есть предание мое сохранити в день он.
<p>13 Образ имeй здравых словес, ихже от мене слышал еси, в вeрe и любви, яже о Христe Иисусe.
<p>14 Доброе завeщание соблюди духом святым живущим в нас.
<p>15 Вeси ли сие, яко отвратишася от мене вси, иже от асии, от нихже есть фигелл и ермоген.
<p>16 Да даст (же) милость Господь онисифорову дому, яко многажды мя упокои и вериг моих не постыдeся,
<p>17 но пришед в рим, тощнeе взыска мя и обрeте:
<p>18 да даст ему Господь обрeсти милость от Господа в день он: и елико во ефесe послужи ми, добрeе ты вeси.
<h4>2</h4>
<p>1 Ты убо, чадо мое, возмогай во благодати, яже о Христe Иисусe,
<p>2 и яже слышал еси от мене многими свидeтели, сия предаждь вeрным человeком, иже доволни будут и иных научити.
<p>3 Ты убо злопостражди яко добр воин Иисус Христов.
<p>4 Никтоже (бо) воин бывая обязуется куплями житейскими, да воеводe угоден будет.
<p>5 Аще же и постраждет (подвизается) кто, не вeнчается, аще не законно мучен будет (будет подвизатися).
<p>6 Труждающемуся дeлателю прежде подобает от плода вкусити.
<p>7 Разумeй, яже глаголю: да даст убо тебe Господь разум о всем.
<p>8 Поминай (Господа) Иисуса Христа воставшаго от мертвых, от сeмене дeвдова, по благовeствованию моему,
<p>9 в немже злостражду даже до уз, яко злодeй: но слово Божие не вяжется.
<p>10 Сего ради вся терплю избранных ради, да и тии спсние улучат еже о Христe Иисусe, со славою вeчною.
<p>11 Вeрно слово: аще бо с ним умрохом, то с ним и оживем:
<p>12 аще терпим, с ним и воцаримся: аще отвержемся, и той отвержется нас:
<p>13 аще не вeруем, он вeрен пребывает: отрещися бо себе не может.
<p>14 Сия воспоминай, засвидeтелствуя пред Господем, не словопрeтися, ни на куюже потребу, на разорение слышащих.
<p>15 Потщися себе искусна поставити пред Богом, дeлателя непостыдна, право правяща слово истины.
<p>16 Скверных же тщегласий отметайся: наипаче бо преспeют в нечестие,
<p>17 и слово их яко гаггрена жир обрящет: от нихже есть именей и филит,
<p>18 иже о истинe погрeшиста, глаголюща, яко воскресние уже бысть: и возмущают нeкоторых вeру.
<p>19 Твердое убо основание Божие стоит, имущее печать сию: позна Господь сущыя своя, и: да отступит от неправды всяк именуяй имя Господне.
<p>20 В велицeм же дому не точию сосуди злати и сребряни суть, но и древяни и глиняни: и ови убо в честь, ови же не в честь.
<p>21 Аще убо кто очистит себе от сих, будет сосуд в честь, освящен и благопотребен влдцe, на всякое дeло благое уготован.
<p>22 Похотей юных бeгай, держися же правды, вeры, любве, мира со всeми призывающими Господа от чистаго сердца.
<p>23 Буих же и ненаказанных стязаний отрицайся, вeдый, яко раждают свары:
<p>24 рабу же Господню не подобает сваритися, но тиху быти ко всeм, учителну, незлобиву,
<p>25 с кротостию наказующу противныя, еда како даст им Бог покаяние в разум истины,
<p>26 и возникнут от диаволския сeти, живи уловлени от него в свою его волю.
<h4>3</h4>
<p>1 Сие же вeждь, яко в послeдния дни настанут времена люта.
<p>2 Будут бо человeцы самолюбцы, сребролюбцы, величави, горди, хулницы, родителем противящиися, неблагодарни, неправедни, нелюбовни,
<p>3 непримирителни, (продерзиви, возносливи, прелагатае,) клеветницы, невоздержницы, некротцы, неблаголюбцы,
<p>4 предателе, нагли, напыщени, сластолюбцы паче нежели Боголюбцы,
<p>5 имущии образ благочстия, силы же его отвергшиися. И сих отвращайся.
<p>6 От сих бо суть поныряющии в домы и плeняющии женишца отягощенныя грeхами, водимыя похотьми различными,
<p>7 всегда учащяся и николиже в разум истины приити могущыя.
<p>8 Якоже ианний и иамврий противистася моисею, такожде и сии противляются истинe, человeцы растлeнни умом (и) неискусни о вeрe.
<p>9 Но не преуспeют болeе: безумие бо их явлено будет всeм, якоже и онeх бысть.
<p>10 Ты же послeдовал еси моему учению, житию, привeту, вeрe, долготерпeнию, любви, терпeнию,
<p>11 изгнанием, страданием, якова ми быша во антиохии, (и) во иконии, (и) в листрeх: якова изгнания приях, и от всeх мя избавил есть Господь.
<p>12 И вси же хотящии благочстно жити о Христe Иисусe, гоними будут:
<p>13 лукавии же человeцы и чародeе преупeют на горшее, прельщающе и прельщаеми.
<p>14 Ты же пребывай в нихже научен еси и яже ввeрена суть тебe, вeдый, от кого научился еси:
<p>15 и яко измлада священная писания умeеши, могущая тя умудрити во спсние вeрою, яже о Христe Иисусe.
<p>16 Всяко писание Богодухновенно и полезно (есть) ко учению, ко обличению, ко исправлению, к наказанию еже в правдe,
<p>17 да совершен будет Божий человeк, на всякое дeло благое уготован.
<h4>4</h4>
<p>1 Засвидeтелствую убо аз пред Богом и Господем нашим Иисус Христом, хотящим судити живым и мертвым в явлении его и царствии его:
<p>2 проповeдуй слово, настой благовременнe и безвременнe, обличи, запрети, умоли со всяким долготерпeнием и учением.
<p>3 Будет бо время, егда здраваго учения не послушают, но по своих похотех изберут себe учители, чешеми слухом:
<p>4 и от истины слух отвратят, и к баснем уклонятся.
<p>5 Ты же трезвися о всем, злопостражди, дeло сотвори благовeстника, служение твое извeстно сотвори.
<p>6 Аз бо уже жрен бываю, и время моего отшествия наста:
<p>7 подвигом добрым подвизахся, течение скончах, вeру соблюдох:
<p>8 прочее убо соблюдается мнe вeнец правды, егоже воздаст ми Господь в день он, првдный судия: не токмо же мнe, но и всeм возлюбльшым явление его.
<p>9 Потщися скоро приити ко мнe.
<p>10 Димас бо мене остави, возлюбив нынeшний вeк, и иде в солунь: крискент в галатию, тит в далматию: лука един есть со мною.
<p>11 Марка поемь приведи с собою, есть бо ми благопотребен в службу.
<p>12 Тихика же послах во ефес.
<p>13 Фелон, егоже оставих в троадe у карпа, грядый принеси, и книги, паче же кожаныя.
<p>14 Александр ковачь многа ми зла сотвори: да воздаст ему Господь по дeлом его:
<p>15 от негоже и ты себе блюди, зeло бо противится словесем нашым.
<p>16 В первый мой отвeт никтоже бысть со мною, но вси мя оставиша: да не вмeнится им.
<p>17 Господь же мнe предста и укрeпи мя, да мною проповeдание извeстно будет, и услышат вси языцы: и избавлен бых от уст львов.
<p>18 И избавит мя Господь от всякаго дeла лукава и спасет во царствие свое небесное: емуже слава во вeки вeков. Аминь.
<p>19 Цeлуй прискиллу и акилу и онисифоров дом.
<p>20 Ераст оста в коринфe: трофима же оставих в милитe боляща.
<p>21 Потщися прежде зимы приити. Цeлует тя еввул и пуд, и лин и клавдиа и братия вся.
<p>22 Господь Иисус Христос со духом твоим. Благодать с вами. Аминь.
