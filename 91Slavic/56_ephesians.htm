<h4>1</h4>
<p>1 Павел, посланник Иисус Христов волею Божиею, святым сущым во ефесe и вeрным о Христe Иисусe:
<p>2 благодать вам и мир от Бога Отца нашего и Господа Иисуса Христа.
<p>3 Благословен Бог и Отец Господа нашего Иисуса Христа, благословивый нас всяцeм благословением духовным в небeсных о Христe.
<p>4 якоже избра нас в нем прежде сложения мира, быти нам святым и непорочным пред ним в любви,
<p>5 прежде нарек нас во усыновление Иисус Христом в него, по благоволению хотeния своего,
<p>6 в похвалу славы благодати своея, еюже облагодати нас о Возлюбленнeм:
<p>7 о немже имамы избавление кровию его, и оставление прегрeшении, по богатству благодати его,
<p>8 юже преумножил есть в нас во всяцeй премудрости и разумe,
<p>9 сказав нам тайну воли своея по благоволению своему, еже прежде положи в нем,
<p>10 в смотрение исполнения времен, возглавити всяческая о Христe, яже на небесeх и яже на земли в нем:
<p>11 в немже и наслeдницы сотворихомся, прежде наречени бывше по прозрeнию Божию вся дeйствующаго по совeту воли своея,
<p>12 яко быти нам в похваление славы его, прежде уповавшым во Христа:
<p>13 в немже и вы, слышавше слово истины, благовeствование спасeния нашего, в немже и вeровавше знаменастеся духом обeтования святым,
<p>14 иже есть обручение наслeдия нашего, во избавление снабдeния, в похвалу славы его.
<p>15 Сего ради и аз слышав вашу вeру о Христe Иисусe и любовь, яже ко всeм святым,
<p>16 не престаю благодаря о вас, поминание о вас творя в молитвах моих,
<p>17 да Бог Господа нашего Иисуса Христа, Отец славы, даст вам духа премудрости и откровения, в познание его,
<p>18 просвeщенна очеса сердца вашего, яко увeдeти вам, кое есть упование звания его, и кое богатство славы достояния его во святых,
<p>19 и кое преспeющее величество силы его в нас вeрующих по дeйству державы крeпости его,
<p>20 юже содeя о Христe, воскресив его от мертвых и посадив одесную себе на небeсных,
<p>21 превыше всякаго началства и власти и силы и господства, и всякаго имене именуемаго не точию в вeцe сем, но и во грядущем:
<p>22 и вся покори под нозe его, и того даде главу выше всeх церкви,
<p>23 яже есть тeло его, исполнение исполняющаго всяческая во всeх.
<h4>2</h4>
<p>1 И вас сущих прегрeшеньми мертвых и грeхи вашими,
<p>2 в нихже иногда ходисте по вeку мира сего, по князю власти воздушныя, духа, иже нынe дeйствует в сынeх противления,
<p>3 в нихже и мы вси жихом иногда в похотех плоти нашея, творяще волю плоти и помышлений, и бeхом естеством чада гнeва, якоже и прочии:
<p>4 Бог же, богат сый в милости, за премногую любовь свою, еюже возлюби нас,
<p>5 и сущих нас мертвых прегрeшеньми, сооживи Христом: благодатию есте спасени:
<p>6 и с ним воскреси, и спосади на небeсных во Христe Иисусe,
<p>7 да явит в вeцeх грядущих презeлное богатство благодати своея благостынею на нас о Христe Иисусe.
<p>8 Благодатию бо есте спасени чрез вeру: и сие не от вас, Божии дар:
<p>9 не от дeл, да никтоже похвалится.
<p>10 Того бо есмы творение, создани во Христe Иисусe на дeла благая, яже прежде уготова Бог, да в них ходим.
<p>11 Тeмже поминайте, яко вы, иже иногда языцы во плоти, глаголемии необрeзание от рекомаго обрeзания во плоти, рукотвореннаго,
<p>12 яко бeсте во время оно без Христа, отчуждени жития израилева и чужди от завeт обeтования, упования не имуще и безбожни в мирe:
<p>13 нынe же о Христe Иисусe вы, бывшии иногда далече, близ бысте кровию Христовою.
<p>14 Той бо есть мир наш, сотворивый обоя едино, и средостeние ограды разоривый,
<p>15 вражду плотию своею, закон заповeдий ученьми упразднив, да оба созиждет собою во единаго новаго человeка, творя мир,
<p>16 и примирит обоих во единeм тeлe Богови крестом, убив вражду на нем:
<p>17 и пришед благовeсти мир вам, дальним и ближним,
<p>18 зане тeм имамы приведение обои во единeм дусe ко Отцу.
<p>19 Тeмже убо ктому нeсте странни и пришелцы, но сожителе святым и приснии Богу,
<p>20 наздани бывше на основании апостол и пророк, сущу краеугольну самому Иисусу Христу,
<p>21 о немже всяко создание составляемо растет в церковь святую о Господe:
<p>22 о немже и вы созидаетеся в жилище Божие духом.
<h4>3</h4>
<p>1 Сего ради аз павел юзник Иисус Христов о вас языцeх.
<p>2 Аще убо (понеже) слышасте смотрение благодати Божия данныя мнe в вас,
<p>3 яко по откровению сказася мнe тайна, якоже преднаписах вмалe:
<p>4 о немже (поелику) можете чтуще разумeти разум мой в тайнe Христовe,
<p>5 яже во инeх родeх не сказася сыном человeческим, якоже нынe открыся святым его апостолом и пророком духом святым:
<p>6 яко быти языком снаслeдником и стeлесником и спричастником обeтования его о Христe Иисусe, благовeствованием,
<p>7 емуже бых служитель по дару благодати Божия, данныя мнe по дeйству силы его.
<p>8 Мнe меншему всeх святых дана бысть благодать сия, во языцeх благовeстити неизслeдованное богатство Христово
<p>9 и просвeтити всeх, что есть смотрение тайны сокровенныя от вeков в Бозe, создавшем всяческая Иисус Христом,
<p>10 да скажется нынe началом и властем на небeсных церковию многоразличная премдрость Божия,
<p>11 по предложению вeк, еже сотвори о Христe Иисусe Господe нашем,
<p>12 о немже имамы дерзновение и приведение в надeянии вeрою его.
<p>13 Тeмже молю вы не стужати си в скорбех моих о вас, яже есть слава ваша.
<p>14 Сего ради преклоняю колeна моя ко Отцу Господа нашего Иисуса Христа,
<p>15 из негоже всяко отечество на небесeх и на земли именуется:
<p>16 да даст вам по богатству славы своея, силою утвердитися духом его во внутреннем человeцe,
<p>17 вселитися Христу вeрою в сердца ваша: в любви вкоренени и основани,
<p>18 да возможете разумeти со всeми святыми, что широта и долгота и глубина и высота,
<p>19 разумeти же преспeющую разум любовь Христову, да исполнитеся во всяко исполнение Божие.
<p>20 Могущему же паче вся творити по преизбыточествию, ихже просим или разумeем, по силe дeйствуемeй в нас,
<p>21 тому слава в церкви о Христe Иисусe во вся роды вeка вeков. Аминь.
<h4>4</h4>
<p>1 Молю убо вас аз юзник о Господe, достойно ходити звания, в неже звани бысте,
<p>2 со всяким смиреномудрием и кротостию, с долготерпeнием, терпяще друг другу любовию,
<p>3 тщащеся блюсти единение духа в союзe мира.
<p>4 Едино тeло, един дух, якоже и звани бысте во единeм уповании звания вашего:
<p>5 един Господь, едина вeра, едино крещение,
<p>6 един Бог и Отец всeх, иже над всeми и чрез всeх и во всeх нас.
<p>7 Единому же комуждо нас дадеся благодать по мeрe дарования Христова.
<p>8 Тeмже глаголет: возшед на высоту, плeнил еси плeн, и даде даяния человeком.
<p>9 А еже, взыде, что есть, точию яко и сниде прежде в долнeйшыя страны земли?
<p>10 Сшедый, той есть и возшедый превыше всeх небес, да исполнит всяческая.
<p>11 И той дал есть овы убо апостолы, овы же пророки, овы же благовeстники, овы же пастыри и учители,
<p>12 к совершению святых, в дeло служения, в созидание тeла Христова,
<p>13 дондеже достигнем вси в соединение вeры и познания Сына Божия, в мужа совершенна, в мeру возраста исполнения Христова:
<p>14 да не бываем ктому младенцы, влающеся и скитающеся всяким вeтром учения, во лжи человeчестeй, в коварствe козней льщения:
<p>15 истинствующе же в любви, да возрастим в него всяческая, иже есть Глава Христос,
<p>16 из негоже все тeло, составляемо и счинeваемо приличнe всяцeм осязанием подаяния, по дeйству в мeрe единыя коеяждо части, возращение тeла творит в создание самаго себе любовию.
<p>17 Сие убо глаголю и послушествую о Господe, ктому не ходити вам, якоже и прочии языцы ходят в суетe ума их,
<p>18 помрачени смыслом, суще отчуждени от жизни Божия, за невeжество сущее в них, за окаменение сердец их:
<p>19 иже в нечаяние вложшеся, предаша себе студодeянию, в дeлание всякия нечистоты в лихоимании.
<p>20 Вы же не тако познасте Христа:
<p>21 аще убо (понеже) слышасте его и о нем научистеся, якоже есть истина о Иисусe:
<p>22 отложити вам, по первому житию, ветхаго человeка, тлeющаго в похотех прелестных,
<p>23 обновлятися же духом ума вашего,
<p>24 и облещися в новаго человeка, созданнаго по Богу в правдe и в преподобии истины.
<p>25 Тeмже отложше лжу, глаголите истину кийждо ко искреннему своему. зане есмы друг другу удове.
<p>26 Гнeвайтеся и не согрeшайте: солнце да не зайдет в гнeвe вашем:
<p>27 ниже дадите мeста диаволу.
<p>28 Крадый ктому да не крадет, но паче да труждается, дeлая своима рукама благое, да имать подаяти требующему.
<p>29 Всяко слово гнило да не исходит из уст ваших, но точию еже есть благо к созданию вeры, да даст благодать слышащым.
<p>30 И не оскорбляйте духа святаго Божия, имже знаменастеся в день избавления.
<p>31 Всяка горесть, и гнeв, и ярость, и кличь, и хула да возмется от вас, со всякою злобою:
<p>32 бывайте же друг ко другу блази, милосерди, прощающе друг другу, якоже и Бог во Христe простил есть вам.
<h4>5</h4>
<p>1 Бывайте убо подражатели Богу, якоже чада возлюбленная,
<p>2 и ходите в любви, якоже и Христос возлюбил есть нас, и предаде себе за ны приношение и жертву Богу в воню благоухания.
<p>3 Блуд же и всяка нечистота и лихоимство ниже да именуется в вас, якоже подобает святым:
<p>4 и сквернословие, и буесловие, или кощуны, яже неподобная, но паче благодарение:
<p>5 сие бо да вeсте, яко всяк блудник, или нечист, или лихоимец, иже есть идолослужитель, не имать достояния в царствии Христа и Бога.
<p>6 Никтоже вас да льстит суетными словесы, сих бо ради грядет гнeв Божий на сыны непокоривыя.
<p>7 Не бывайте убо сопричастницы сим.
<p>8 Бeсте бо иногда тма, нынe же свeт о Господe: якоже чада свeта ходите:
<p>9 плод бо духовный есть во всяцeй благостыни и правдe и истинe:
<p>10 искушающе, что есть благоугодно Богови:
<p>11 и не приобщайтеся к дeлом неплодным тмы, паче же и обличайте.
<p>12 Бываемая бо отай от них, срамно есть и глаголати.
<p>13 Вся же обличаемая от свeта являются, все бо являемое свeт есть:
<p>14 сего ради глаголет: востани, спяй, и воскресни от мертвых, и освeтит тя Христос.
<p>15 Блюдите убо, како опасно ходите, не якоже немудри, но якоже премудри,
<p>16 искупующе время, яко дние лукави суть.
<p>17 Сего ради не бывайте несмысленни, но разумeвайте, что есть воля Божия.
<p>18 И не упивайтеся вином, в немже есть блуд: но паче исполняйтеся духом,
<p>19 глаголюще себe во псалмeх и пeниих и пeснех духовных, воспeвающе и поюще в сердцах ваших Господеви,
<p>20 благодаряще всегда о всeх о имени Господа нашего Иисуса Христа Богу и Отцу,
<p>21 повинующеся друг другу в страсe Божии.
<p>22 Жены, своим мужем повинуйтеся, якоже Господу,
<p>23 зане муж глава есть жены, якоже и Христос глава церкве, и той есть спаситель тeла:
<p>24 но якоже церковь повинуется Христу, такожде и жены своим мужем во всем.
<p>25 Мужие, любите своя жены, якоже и Христос возлюби церковь, и себе предаде за ню,
<p>26 да освятит ю, очистив банею водною в глаголe:
<p>27 да представит ю себe славну церковь, не имущу скверны, или порока, или нeчто от таковых, но да будет свята и непорочна.
<p>28 Тако должни суть мужие любити своя жены, яко своя тeлеса: любяй бо свою жену, себе самаго любит.
<p>29 Никтоже бо когда свою плоть возненавидe, но питает и грeет ю, якоже и Господь церковь:
<p>30 зане уди есмы тeла его, от плоти его и от костей его.
<p>31 Сего ради оставит человeк отца своего и матерь, и прилeпится к женe своей, и будета два в плоть едину.
<p>32 Тайна сия велика есть: аз же глаголю во Христа и во церковь.
<p>33 Обаче и вы, по единому кийждо свою жену сице да любит, якоже и себе: а жена да боится своего мужа.
<h4>6</h4>
<p>1 Чада, послушайте своих родителей о Господe: сие бо есть праведно.
<p>2 Чти отца твоего и матерь: яже есть заповeдь первая во обeтовании:
<p>3 да благо ти будет, и будеши долголeтен на земли.
<p>4 И отцы, не раздражайте чад своих, но воспитовайте их в наказании и учении Господни.
<p>5 Раби, послушайте господий своих по плоти со страхом и трепетом, в простотe сердца вашего, якоже и Христа,
<p>6 не пред очима точию работающе яко человeкоугодницы, но якоже раби Христовы, творяще волю Божию от души,
<p>7 со благоразумием служаще якоже Господу, а не яко человeком,
<p>8 вeдяще, яко кийждо, еже аще сотворит благое, сие приимет от Господа, аще раб, аще свободь.
<p>9 И господие, таяжде творите к ним, послабляюще им прещения, вeдуще, яко и вам самeм и тeм Господь есть на небесeх, и обиновения лица нeсть у него.
<p>10 Прочее же, братие моя, возмогайте во Господe и в державe крeпости его:
<p>11 облецытеся во вся оружия Божия, яко возмощи вам стати противу кознем диаволским,
<p>12 яко нeсть наша брань к (противу) крови и плоти, но к началом, и ко властем, и к миродержителем тмы вeка сего, к духовом злобы поднебесным.
<p>13 Сего ради приимите вся оружия Божия, да возможете противитися в день лют и вся содeявше стати.
<p>14 Станите убо препоясани чресла ваша истиною, и оболкшеся в броня правды,
<p>15 и обувше нозe во уготование благовeствования мира:
<p>16 над всeми же восприимше щит вeры, в немже возможете вся стрeлы лукаваго разжженныя угасити:
<p>17 и шлем спасeния восприимите, и мечь духовныи, иже есть глагол Божий:
<p>18 всякою молитвою и молением молящеся на всяко время духом, и в сие истое бдяще во всяком терпeнии и молитвe о всeх святых
<p>19 и о мнe, да дастся ми слово во отверзение уст моих, с дерзновением сказати тайну благовeствования,
<p>20 о немже посолствую во узах, да в нем дерзаю, якоже подобает ми глаголати.
<p>21 Да увeсте же и вы, яже о мнe, что дeлаю, вся скажет вам тихик, возлюбленныи брат и вeрен служитель о Господe,
<p>22 егоже послах к вам на сие истое, да увeсте, яже о нас, и да утeшит сердца ваша.
<p>23 Мир братии и любовь с вeрою от Бога Отца и Господа Иисуса Христа.
<p>24 Благодать со всeми любящими Господа нашего Иисуса Христа в неистлeнии. Аминь.
