<h4>1</h4>
<p>1 Многочастнe и многообразнe древле Бог глаголавый отцем во пророцeх,
<p>2 в послeдок дний сих глагола нам в Сынe, егоже положи наслeдника всeм, имже и вeки сотвори.
<p>3 Иже сый сияние славы и образ ипостаси его, нося же всяческая глаголом силы своея, собою очищение сотворив грeхов наших, сeде о десную престола величествия на высоких,
<p>4 толико лучший быв ангелов, елико преславнeе паче их наслeдствова имя.
<p>5 Кому бо рече когда от ангел: Сын мой еси ты, аз днесь родих тя? И паки: аз буду ему во Отца, и той будет мнe в сына?
<p>6 Егда же паки вводит первороднаго во вселенную, глаголет: и да поклонятся ему вси ангели Божии.
<p>7 И ко ангелом убо глаголет: творяй ангелы своя духи и слуги своя огнь палящь.
<p>8 К Сыну же: престол твой, Боже, в вeк вeка: жезл правости жезл царствия твоего:
<p>9 возлюбил еси правду и возненавидeл еси беззаконие: сего ради помаза тя, Боже, Бог твой елеем радости паче причастник твоих.
<p>10 И (паки): в началe ты, Господи, землю основал еси, и дeла руку твоею суть небеса:
<p>11 та погибнут, ты же пребываеши: и вся, якоже риза, обетшают,
<p>12 и яко одежду свиеши их, и измeнятся: ты же тойжде еси, и лeта твоя не оскудeют.
<p>13 Кому же от ангел рече когда: сeди о десную мене, дондеже положу враги твоя подножие ног твоих?
<p>14 Не вси ли суть служебнии дуси, в служение посылаеми за хотящих наслeдовати спсние?
<h4>2</h4>
<p>1 Сего ради подобает нам лишше внимати слышанным, да не когда отпадем.
<p>2 Аще бо глаголанное ангелы слово бысть извeстно, и всяко преступление и ослушание првдное прият мздовоздаяние:
<p>3 како мы убeжим, о толицeм нерадивше спснии, еже зачало приемь глаголатися от Господа, слышавшими в нас извeстися,
<p>4 сосвидeтелствующу Богу знаменьми же и чудесы, и различными силами, и духа святаго раздeленьми, по своей ему воли?
<p>5 Не ангелом бо покори Бог вселенную грядущую, о нейже глаголем:
<p>6 засвидeтелствова же нeгдe нeкто, глаголя: что есть человeк, яко помниши его? или сын человeческий, яко посeщаеши и?
<p>7 умалил еси его малым нeчим от ангел: славою и честию вeнчал еси его и поставил еси его над дeлы руку твоею,
<p>8 вся покорил еси под нозe его. Внегда же покорити ему всяческая, ничтоже остави ему непокорено. Нынe же не у видим ему всяческая покорена:
<p>9 а умаленаго малым чим от ангел видим Иисуса, за приятие смерти славою и чт(с)ию вeнчанна, яко да благодатию Божиею за всeх вкусит смерти.
<p>10 Подобаше бо ему, егоже ради всяческая и имже всяческая, приведшу многи сыны в славу, началника спсния их страданьми совершити.
<p>11 И святяй бо и освящаемии, от единаго вси: еяже ради вины не стыдится братию нарицати их, глаголя:
<p>12 возвeщу имя твое братии моей, посредe церкве воспою тя.
<p>13 И паки: аз буду надeяся нань. И паки: се, аз и дeти, яже ми дал есть Бог.
<p>14 Понеже убо дeти приобщишася плоти и крови, и той приискреннe приобщися тeхже, да смертию упразднит имущаго державу смерти, сирeчь диавола,
<p>15 и избавит сих, елицы страхом смерти чрез все житие повинни бeша работe.
<p>16 Не от ангел бо когда (воистинну) приемлет, но от сeмене авраамова приемлет:
<p>17 отнюдуже должен бe по всему подобитися братии, да млстив будет и вeрен первосвященник в тeх, яже к Богу, во еже очистити грeхи людския.
<p>18 В немже бо пострада, сам искушен быв, может и искушаемым помощи.
<h4>3</h4>
<p>1 Тeмже, братие святая, звания небeснаго причастницы, разумeйте посланника и святителя исповeдания нашего Иисуса Христа,
<p>2 вeрна суща сотворшему его, якоже и моисей во всем дому его.
<p>3 Множайшей бо славe сей паче моисеа сподобися, елико множайшую честь имать паче дому сотворивый его:
<p>4 всяк бо дом созидается от нeкоего: а сотворивый всяческая Бог.
<p>5 И моисей убо вeрен бe во всем дому его, якоже слуга, во свидeтелство глаголатися имeвшым:
<p>6 Христос же якоже Сын в дому своем: егоже дом мы есмы, аще дерзновение и похвалу упования даже до конца извeстно удержим.
<p>7 Тeмже, якоже глаголет дух святый, днесь, аще глас его услышите,
<p>8 не ожесточите сердец ваших, якоже в прогнeвании, во дни искушения в пустыни,
<p>9 идeже искусиша мя отцы ваши, искусиша мя и видeша дeла моя четыредесять лeт.
<p>10 Сего ради негодовах рода того и рeх: прсно заблуждают сердцем, тии же не познаша путий моих:
<p>11 яко кляхся во гнeвe моем, аще внидут в покой мой.
<p>12 Блюдите, братие, да не когда будет в нeкоем от вас сердце лукаво, (исполнено) невeрия, во еже отступити от Бога жива.
<p>13 Но утeшайте себе на всяк день дондеже днесь нарицается, да не ожесточится нeкто от вас лестию грeховною:
<p>14 причастницы бо быхом Христу, аще точию начаток состава даже до конца извeстен удержим:
<p>15 внегда глаголет: днесь, аще глас его услышите, не ожесточите сердец ваших, якоже в прогнeвании.
<p>16 Нeцыи бо слышавше прогнeваша, но не вси изшедшии из египта с моисеом.
<p>17 Коих же негодова четыредесять лeт? Не согрeшивших ли, ихже кости падоша в пустыни?
<p>18 Которым же клялся не внити в покоище его? Явe, яко противльшымся.
<p>19 И видим, яко не возмогоша внити за невeрствие.
<h4>4</h4>
<p>1 Да убоимся убо, да не когда оставлену обeтованию внити в покой его, явится кто от вас лишився.
<p>2 Ибо нам благовeствовано есть, якоже и онeм: но не пользова онeх слово слуха, не растворенное вeрою слышавших.
<p>3 Входим бо в покой вeровавшии, якоже рече: яко кляхся во гнeвe моем, аще внидут в покой мой: аще и дeлом от сложения мира бывшым.
<p>4 Рече бо нeгдe о седмeм сице: и почи Бог в день седмый от всeх дeл своих.
<p>5 И в сем паки: аще внидут в покой мой.
<p>6 Понеже убо лишени нeцыи (остается нeкиим) внити в него, и имже прежде благовeствовано бe, не внидоша за непослушание:
<p>7 паки нeкий уставляет день, днесь, в давидe глаголя, по толицeх лeтeх, якоже прежде глаголася: днесь, аще глас его услышите, не ожесточите сердец ваших.
<p>8 Аще бо бы онeх Иисус упокоил, не бы о инeм дни глаголал по сих.
<p>9 Убо оставлено есть (и еще) субботство людем Божиим:
<p>10 вшедый бо в покой его, и той почи от дeл своих, якоже от своих Бог.
<p>11 Потщимся убо внити во оный покой, да не кто в ту же притчу противления впадет.
<p>12 Живо бо слово Божие и дeйственно, и острeйше паче всякаго меча обоюду остра, и проходящее даже до раздeления души же и духа, членов же и мозгов, и судително помышлением и мыслем сердечным.
<p>13 И нeсть тварь неявлена пред ним, вся же нага и обявлена пред очима его, к немуже нам слово.
<p>14 Имуще убо архиереа велика, прошедшаго небеса, Иисуса Сына Божия, да держимся исповeдания.
<p>15 Не имамы бо архиереа не могуща спострадати немощем нашым, но искушена по всяческим по подобию, развe грeха.
<p>16 Да приступаем убо с дерзновением к престолу благодати, да приимем милость и благодать обрящем во благовременну помощь.
<h4>5</h4>
<p>1 Всяк бо первосвященник, от человeк приемлемь, за человeки поставляется на службы яже к Богу, да приносит дары же и жертвы о грeсeх,
<p>2 спострадати могий невeжствующым и заблуждающым, понеже и той немощию обложен есть:
<p>3 и сего ради должен есть якоже о людех, такожде и о себe приносити за грeхи.
<p>4 И никтоже сам себe приемлет честь, но званный от Бога, якоже и аарон.
<p>5 Тако и Христос не себе прослави быти первосвященника, но глаголавый к нему: Сын мой еси ты, аз днесь родих тя:
<p>6 якоже и индe глаголет: ты еси священник во вeк по чину мелхиседекову.
<p>7 Иже во днех плоти своея моления же и молитвы к могущему спсти его от смерти с воплем крeпким и со слезами принес, и услышан быв от благоговeинства,
<p>8 аще и Сын бяше, обаче навыче от сих, яже пострада, послушанию,
<p>9 и совершився бысть всeм послушающым его виновен спсния вeчнаго,
<p>10 нарeчен от Бога первосвященник по чину мелхиседекову.
<p>11 О немже многое нам слово и неудобь сказаемое глаголати, понеже немощни бысте слухи.
<p>12 Ибо, должни суще быти учителие лeт ради, паки требуете учитися, кая писмена начала словес Божиих: и бысте требующе млека, а не крeпкия пищи.
<p>13 Всяк бо причащаяйся млека неискусен слова правды, младенец бо есть:
<p>14 совершенных же есть твердая пища, имущих чувствия обучена долгим учением в разсуждение добра же и зла.
<h4>6</h4>
<p>1 Тeмже оставльше начала Христова слово, на совершение да ведемся, не паки основание покаяния полагающе от мертвых дeл, и вeры в Бога,
<p>2 крещений учения, возложения же рук, воскресния же мертвых и суда вeчнаго.
<p>3 И сие сотворим, аще Бог повелит.
<p>4 Невозможно бо просвeщенных единою и вкусивших дара небeснаго, и причастников бывших духа святаго,
<p>5 и добраго вкусивших Божия глагола и силы грядущаго вeка,
<p>6 и отпадших, паки обновляти в покаяние, второе распинающих Сына Божия себe и обличающих.
<p>7 Земля бо пившая сходящий на ню множицею дождь и раждающая былия добрая оным, имиже и дeлаема бывает, приемлет благословение от Бога:
<p>8 а износящая терния и волчец непотребна есть и клятвы близ, еяже кончина в пожжение.
<p>9 Надeемся же о вас, возлюбленнии, лучших и придержащихся спсния, аще и тако глаголем.
<p>10 Не обидлив бо Бог, забыти дeла вашего и труда любве, юже показасте во имя его, послуживше святым и служаще.
<p>11 Желаем же, да кийждо вас являет тожде тщание ко извeщению упования даже до конца,
<p>12 да не лeниви будете, но подражателе наслeдствующих обeтования вeрою и долготерпeнием.
<p>13 Аврааму бо обeтовая Бог, понеже ни единeм имяше болшим клятися, клятся собою,
<p>14 глаголя: воистинну благословя благословлю тя и умножая умножу тя.
<p>15 И тако долготерпeв, получи обeтование.
<p>16 Человeцы бо болшим кленутся, и всякому их прекословию кончина во извeщение клятва (есть).
<p>17 В немже лишше хотя Бог показати наслeдником обeтования непреложное совeта своего, ходатайствова клятвою:
<p>18 да двeма вещьми непреложными, в нихже невозможно солгати Богу, крeпкое утeшение имамы прибeгшии ятися за предлежащее упование,
<p>19 еже аки котву имамы души, тверду же и извeстну, и входящую во внутреннeйшее завeсы,
<p>20 идeже прдтеча о нас вниде Иисус, по чину мелхиседекову первосвященник быв во вeки.
<h4>7</h4>
<p>1 Сей бо мелхиседек, царь салимский, священник Бога вышняго, иже срeте авраама возвращшася от сeча царей и благсви его,
<p>2 емуже и десятину от всeх отдeли авраам, первeе убо сказуется царь правды, потом же царь салимский, еже есть, царь мира,
<p>3 без отца, без матере, без причта рода, ни начала днем, ни животу конца имeя, уподоблен же Сыну Божию, пребывает священник выну.
<p>4 Видите же, елик сей, емуже и десятину дал есть авраам патриарх от избранных.
<p>5 И приемлющии убо священство от сынов левиин заповeдь имут одесятствовати люди по закону, сирeчь, братию свою, аще и от чресл авраамовых изшедшую:
<p>6 не причитаемый же родом к ним, одесятствова авраама и имущаго обeтования благсви:
<p>7 без всякаго же прекословия меншее от болшаго благословляется.
<p>8 И здe убо десятины человeцы умирающии приемлют: тамо же свидeтелствуемый, яко жив есть.
<p>9 И да сице реку, авраамом и левий, приемляй десятины, десятины дал есть:
<p>10 еще бо в чреслeх отчиих бяше, егда срeте его мелхиседек.
<p>11 Аще убо совершенство левитским священством было, людие бо на нем взаконени быша: кая еще потреба по чину мелхиседекову иному востати священнику, а не по чину ааронову глаголатися?
<p>12 прелагаему бо священству, по нужди и закону премeнение бывает.
<p>13 О немже бо глаголются сия, колeну иному причастися, от негоже никтоже приступи ко олтарю:
<p>14 явe бо, яко от колeна иудова возсия Господь наш, о немже колeнe моисей о священствe ничесоже глагола.
<p>15 И лишше еще явe есть, яко по подобию мелхиседекову востает священник ин,
<p>16 иже не по закону заповeди плотския бысть, но по силe живота неразрушаемаго.
<p>17 Свидeтелствует бо, яко ты еси священник во вeк по чину мелхиседекову.
<p>18 Отлагание убо бывает прежде бывшия заповeди за немощное ея и неполезное:
<p>19 ничтоже бо совершил закон: привведение же есть лучшему упованию, имже приближаемся к Богу.
<p>20 И по елику не без клятвы:
<p>21 они бо без клятвы священницы быша, сей же с клятвою чрез глаголющаго к нему: клятся Господь и не раскается: ты еси священник во вeк по чину мелхиседекову:
<p>22 по толику лучшаго завeта бысть испоручник Иисус.
<p>23 И они множайши священницы быша, зане смертию возбранени суть пребывати:
<p>24 сей же, занеже пребывает во вeки, непреступное имать священство,
<p>25 тeмже и спсти до конца может приходящих чрез него к Богу, всегда жив сый, во еже ходатайствовати о них.
<p>26 Таков бо нам подобаше архиерей: прпдбен, незлобив, безсквернен, отлучен от грeшник и вышше небес бывый,
<p>27 иже не имать по вся дни нужды, якоже первосвященницы, прежде о своих грeсeх жертвы приносити, потом же о людских: сие бо сотвори единою, себе принес.
<p>28 Закон бо человeки поставляет первосвященники, имущыя немощь: слово же клятвенное, еже по законe, Сына во вeки совершенна.
<h4>8</h4>
<p>1 Глава же о глаголемых: такова имамы первосвященника, иже сeде о десную прстола величествия на небесeх,
<p>2 святым служитель и скинии истиннeй, юже водрузи Господь, а не человeк.
<p>3 Всяк бо первосвященник, во еже приносити дары же и жертвы, поставляемь бывает: тeмже потреба имeти что и сему, еже принесет.
<p>4 Аще бы бо был на земли, не бы был священник, сущым священником приносящым по закону дары,
<p>5 иже образу и стeни служат небeсных, якоже глаголано бысть моисею, хотящу сотворити скинию: виждь бо, рече, сотвориши вся по образу показанному ти на горe.
<p>6 Нынe же лучшее улучи служение, по елику и лучшаго завeта есть ходатай, иже на лучших обeтованиих узаконися.
<p>7 Аще бо бы первый он непорочен был, не бы второму искалося мeсто.
<p>8 Укоряя бо их глаголет: се, дние грядут, глаголет Господь, и совершу на дом израилев и на дом иудов завeт нов,
<p>9 не по завeту, егоже сотворих отцем их в день, в оньже емшу ми их за руку, извести их от земли египетския: зане тии не пребыша в завeтe моем, и аз нерадих о них, глаголет Господь.
<p>10 Яко сей завeт, егоже завeщаю дому израилеву по онeх днех, глаголет Господь, дая законы моя в мысли их, и на сердцах их напишу их, и буду им Бог, и тии будут мнe людие.
<p>11 И не имать научити кийждо искренняго своего и кийждо брата своего, глаголя: познай Господа: яко вси увeдят мя от мала даже и до велика их,
<p>12 зане млстив буду неправдам их и грeхов их и беззаконий их не имам помянути ктому.
<p>13 Внегда же глаголет нов, обветши перваго: а обветшавающее и состарeвающееся близ есть истлeния.
<h4>9</h4>
<p>1 Имeяше убо первая скиния (первый завeт) оправдания службы, святое же людское:
<p>2 скиния бо сооружена бысть первая, в нейже свeтилник и трапеза и предложение хлeбов, яже глаголется святая.
<p>3 По вторeй же завeсe скиния глаголемая святая святых,
<p>4 злату имущи кадилницу и ковчег завeта окован всюду златом, в немже стамна злата имущая манну, и жезл ааронов прозябший, и скрижали завeта:
<p>5 превышше же его херувими славы, осeняющии олтарь (очистилище): о нихже не лeть нынe глаголати подробну.
<p>6 Сим же тако устроеным, в первую убо скинию выну вхождаху священницы, службы совершающе:
<p>7 во вторую же единою в лeто един архиерей, не без крове, юже приносит за себе и о людских невeжествиих.
<p>8 Сие являющу духу святому, яко не у явися святых путь, еще первeй скинии имущей стояние.
<p>9 Яже притча во время настоящее утвердися, в неже дарове и жертвы приносятся, не могущыя по совeсти совершити служащаго,
<p>10 точию в брашнах и питиях, и различных омовениих, и оправданиих плоти, даже до времене исправления належащая.
<p>11 Христос же пришед архиерей грядущих благ, болшею и совершеннeйшею скиниею, нерукотворенною, сирeчь, не сея твари,
<p>12 ни кровию козлею ниже телчею, но своею кровию, вниде единою во святая, вeчное искупление обрeтый.
<p>13 Аще бо кровь козляя и телчая и пепел юнчий кропящий оскверненыя освящает к плотстeй чистотe:
<p>14 кольми паче кровь Христова, иже духом святым себе принесе непорочна Богу, очстит совeсть нашу от мертвых дeл, во еже служити нам Богу живу и истинну?
<p>15 И сего ради новому завeту ходатай есть, да смерти бывшей, во искупление преступлений бывших в первeм завeтe, обeтование вeчнаго наслeдия приимут званнии.
<p>16 Идeже бо завeт, смерти нужно есть вноситися завeщающаго,
<p>17 завeт бо в мертвых извeстен есть: понеже ничесоже может, егда жив есть завeщаваяй.
<p>18 Тeмже ни первый без крове обновлен (утвержден) бысть.
<p>19 Реченнeй бо бывшей всяцeй заповeди по закону от моисеа всeм людем, приемь кровь козлюю и телчую, с водою и волною червленою и иссопом, самыя же тыя книги и вся люди покропи,
<p>20 глаголя: сия кровь завeта, егоже завeща к вам Бог.
<p>21 И скинию же и вся сосуды служебныя кровию такожде покропи.
<p>22 И отнюд кровию вся (и едва не вся кровию) очищаются по закону, и без кровопролития не бывает оставление.
<p>23 Нужда убо бяше образом небeсных сими очищатися: самeм же небeсным лучшими жертвами, паче сих.
<p>24 Не в рукотворенная бо святая вниде Христос, противообразная истинных, но в самое небо, нынe да явится лицу Божию о нас,
<p>25 ниже да многажды приносит себе, якоже первосвященник входит во святая (святых) по вся лeта с кровию чуждею:
<p>26 понеже подобаше бы ему множицею страдати от сложения мира: нынe же единою в кончину вeков, во отметание грeха, жертвою своею явися.
<p>27 И якоже лежит (опредeлено есть) человeком единою умрети, потом же суд,
<p>28 тако и Христос единою принесеся, во еже вознести многих грeхи, второе без грeха явится, ждущым его во спсние.
<h4>10</h4>
<p>1 Сeнь бо имый закон грядущих благ, (а) не самый образ вещей, на всякое лeто тeмиже жертвами, ихже приносят выну, никогдаже может приступающих совершити.
<p>2 Понеже престали бы быти приносимы, ни едину ктому имущым совeсть о грeсeх служащым, единою очищенным.
<p>3 Но в них воспоминание грeхов на коеждо лeто бывает,
<p>4 невозможно бо крови юнчей и козлей отпущати грeхи.
<p>5 Тeмже входя в мир, глаголет: жертвы и приношения не восхотeл еси, тeло же совершил ми еси:
<p>6 всесожжений и (такожде) о грeсe не благоволил еси.
<p>7 Тогда рeх: се, иду: в главизнe книжнeй написася о мнe, еже сотворити волю твою, Боже.
<p>8 Выше глаголя: яко жертвы и приношения и всесожжений и (такожде) о грeсeх не восхотeл еси, ниже благоволил еси: яже по закону приносятся:
<p>9 тогда рече: се, иду сотворити волю твою, Боже. Отемлет первое, да второе поставит.
<p>10 О нейже воли освящени есмы принесением тeла Иисус Христова единою.
<p>11 И всяк убо священник стоит на всяк день служя и тыяжде множицею принося жертвы, яже никогдаже могут отяти грeхов.
<p>12 Он же едину о грeсeх принес жертву, всегда сeдит о десную Бога,
<p>13 прочее ожидая, дондеже положатся врази его подножие ног его:
<p>14 единeм бо приношением совершил есть во вeки освящаемых.
<p>15 Свидeтелствует же нам и дух святый, по рeченному бо прежде:
<p>16 сей завeт, егоже завeщаю к ним по днех онeх, глаголет Господь, дая законы моя на сердца их, и в помышлениих их напишу их:
<p>17 (таже глаголет Господь:) и грeхов их и беззаконий их не имам помянути ктому.
<p>18 А идeже отпущение сих, ктому нeсть приношения о грeсeх.
<p>19 Имуще убо дерзновение, братие, входити во святая кровию Иисус Христовою, путем новым и живым,
<p>20 егоже обновил есть нам завeсою, сирeчь плотию своею,
<p>21 и иереа велика над домом Божиим,
<p>22 да приступаем со истинным сердцем во извeщении вeры, окроплени сердцы от совeсти лукавыя и измовени тeлесы водою чистою:
<p>23 да держим исповeдание упования неуклонное, вeрен бо есть обeщавый:
<p>24 и да разумeеваем друг друга в поощрении любве и добрых дeл,
<p>25 не оставляюще собрания своего, якоже есть нeким обычай, но (друг друга) подвизающе, и толико паче, елико видите приближающийся день (судный).
<p>26 Волею бо согрeшающым нам по приятии разума истины, ктому о грeсeх не обрeтается жертва,
<p>27 страшно же нeкое чаяние суда и огня ревность, поясти хотящаго сопротивныя.
<p>28 Отверглся кто закона моисеова, без милосердия при двоих или триех свидeтелех умирает:
<p>29 колико мните горшия сподобится муки, иже Сына Божия поправый, и кровь завeтную скверну возмнив, еюже освятися, и духа благодати укоривый?
<p>30 Вeмы бо рекшаго: мнe отмщение, аз воздам, глаголет Господь. И паки: яко судит Господь людем своим.
<p>31 Страшно (есть) еже впасти в руцe Бога живаго.
<p>32 Воспоминайте же первыя дни вашя, в нихже просвeтившеся, многия страсти претерпeсте (мног подвиг подясте) страданий,
<p>33 ово убо, поношеньми и скорбьми позор бывше, ово же, общницы бывше живущым тако:
<p>34 ибо узам моим спострадасте и разграбление имeний ваших с радостию приясте, вeдяще имeти себe имeние на небесeх пребывающее и лучшее.
<p>35 Не отлагайте убо дерзновения вашего, еже имать мздовоздаяние велико.
<p>36 Терпeния бо имате потребу, да волю Божию сотворше, приимете обeтование:
<p>37 еще бо мало елико елико, грядый приидет и не укоснит.
<p>38 А првдный от вeры жив будет: и аще обинется, не благоволит душа моя о нем.
<p>39 Мы же (братие) нeсмы обиновения в погибель, но вeры в снабдeние души.
<h4>11</h4>
<p>1 Есть же вeра уповаемых извeщение, вещей обличение невидимых.
<p>2 В сей бо свидeтелствовани быша древнии.
<p>3 Вeрою разумeваем совершитися вeком глаголом Божиим, во еже от неявляемых видимым быти.
<p>4 Вeрою множайшую жертву авель паче каина принесе Богу, еюже свидeтелствован бысть быти првдник, свидeтелствующу о дарeх его Богу: и тою умерый еще глаголет.
<p>5 Вeрою енох преложен бысть не видeти смерти: и не обрeташеся, зане преложи его Бог: прежде бо преложения его свидeтелствован бысть, яко угоди Богу.
<p>6 Без вeры же невозможно угодити (Богу): вeровати же подобает приходящему к Богу, яко есть, и взыскающым его мздовоздатель бывает.
<p>7 Вeрою отвeт приим ное о сих, яже не у видe, убоявся сотвори ковчег во спасение дому своего: еюже осуди (весь) мир, и правды, яже по вeрe, бысть наслeдник.
<p>8 Вeрою зовом авраам послуша изыти на мeсто, еже хотяше прияти в наслeдие, и изыде не вeдый, камо грядет.
<p>9 Вeрою прииде авраам на землю обeтования, якоже на чужду, в кровы вселися со исааком и иаковом снаслeдникома обeтования тогожде:
<p>10 ждаше бо основания имущаго града, емуже художник и содeтель Бог.
<p>11 Вeрою и сама сарра неплоды силу во удержание сeмене прият и паче времене возраста роди, понеже вeрна непщева обeтовавшаго.
<p>12 Тeмже и от единаго родишася, да еще умерщвленнаго, якоже звeзды небесныя множеством и яко песок вскрай моря безчисленный.
<p>13 По вeрe умроша сии вси, не приемше обeтований, но издалеча видeвше я, и цeловавше, и исповeдавше, яко страннии и пришелцы суть на земли:
<p>14 ибо таковая глаголющии являются, яко отечествия взыскуют.
<p>15 И аще бы убо оно помнили, из негоже изыдоша, имeли бы время возвратитися:
<p>16 нынe же лучшаго желают, сирeчь небeснаго: тeмже не стыдится сими Бог, Бог нарицатися их: уготова бо им град.
<p>17 Вeрою приведе авраам исаака искушаемь, и единороднаго приношаше, обeтования приемый,
<p>18 к немуже глаголано бысть: яко о исаацe наречется тебe сeмя:
<p>19 помыслив, яко и из мертвых воскресити силен (есть) Бог, тeмже того и в притчe прият.
<p>20 Вeрою о грядущих благослови исаак иакова и исава.
<p>21 Вeрою иаков умирая коегождо сына иосифова благослови и поклонися на верх жезла его.
<p>22 Вeрою иосиф умирая о исхождении сынов израилевых памятствова и о костех своих заповeда.
<p>23 Вeрою моисей родився сокровен бысть три мeсяцы от отец своих, зане видeша красно отроча и не убояшася повелeния царева.
<p>24 Вeрою моисей, велик быв, отвержеся нарицатися сын дщере фараоновы:
<p>25 паче (же) изволи страдати с людьми Божиими, нежели имeти временную грeха сладость,
<p>26 болшее богатство вмeнив египетских сокровищ поношение Христово: взираше бо на мздовоздаяние.
<p>27 Вeрою остави египет, не убоявся ярости царевы: невидимаго бо яко видя, терпяше.
<p>28 Вeрою сотвори пасху и пролитие крове, да не погубляяй перворожденная коснется их.
<p>29 Вeрою преидоша чермное море аки по сусe земли: егоже искушение приемше египтяне истопишася.
<p>30 Вeрою стeны иерихонския падоша обхождением седмих дний.
<p>31 Вeрою раав блудница не погибе с сопротивльшимися, приимши сходники (соглядатели) с миром (и иным путем изведши).
<p>32 И что еще глаголю? Не достанет бо ми повeствующу времене о гедеонe, варацe же и сампсонe и иеффаи, о давидe же и самуилe, и о (других) пророцeх,
<p>33 иже вeрою побeдиша царствия, содeяша правду, получиша обeтования, заградиша уста львов,
<p>34 угасиша силу огненную, избeгоша острея меча, возмогоша от немощи, быша крeпцы во бранех, обратиша в бeгство полки чуждих:
<p>35 прияша жены от воскресения мертвых своих: инии же избиени быша, не приемше избавления, да лучшее воскресние улучат:
<p>36 друзии же руганием и ранами искушение прияша, еще же и узами и темницею,
<p>37 камением побиени быша, претрени быша, искушени быша, убийством меча умроша, проидоша в милотех (и) в козиях кожах, лишени, скорбяще, озлоблени:
<p>38 ихже не бe достоин (весь) мир, в пустынех скитающеся и в горах и в вертепах и в пропастех земных.
<p>39 И сии вси послушествани бывше вeрою, не прияша обeтования,
<p>40 Богу лучшее что о нас предзрeвшу, да не без нас совершенство приимут.
<h4>12</h4>
<p>1 Тeмже убо и мы, толик имуще облежащь нас облак свидeтелей, гордость всяку (бремя всяко) отложше и удобь обстоятелный грeх, терпeнием да течем на предлежащий нам подвиг,
<p>2 взирающе на началника вeры и совершителя Иисуса, иже вмeсто предлежащия ему радости претерпe крест, о срамотe нерадив, о десную же прстола Божия сeде.
<p>3 Помыслите убо таковое пострадавшаго от грeшник на себе прекословие, да не стужаете, душами своими ослабляеми.
<p>4 Не у до крове стасте, противу грeха подвизающеся,
<p>5 и забысте утeшение, еже вам яко сыном глаголет: сыне мой, не пренемогай наказанием Господним, ниже ослабeй, от него обличаемь.
<p>6 Егоже бо любит Господь, наказует: биет же всякаго сына, егоже приемлет.
<p>7 Аще наказание терпите, якоже сыновом обрeтается вам Бог. Который бо есть сын, егоже не наказует отец?
<p>8 Аще же без наказания есте, емуже причастницы быша вси, убо прелюбодeйчищи есте, а не сынове.
<p>9 К сим, плоти нашей отцы имeхом наказатели, и срамляхомся: не много ли паче повинемся Отцу духовом, и живи будем?
<p>10 Они бо в мало дний, якоже годe им бe, наказоваху нас: а сей на пользу, да причастимся святыни его.
<p>11 Всякое бо наказание в настоящее время не мнится радость быти, но печаль: послeди же плод мирен наученым тeм воздает правды.
<p>12 Тeмже ослабленныя руки и ослабленная колeна исправите
<p>13 и стези правы сотворите ногами вашими, да не хромое совратится, но паче да изцeлeет.
<p>14 Мир имeйте и святыню со всeми, ихже кромe никтоже узрит Господа:
<p>15 смотряюще, да не кто лишится благодати Божия: да не кий корень горести, выспрь прозябаяй, пакость сотворит, и тeм осквернятся мнози:
<p>16 да не кто блудодeй, или сквернитель, якоже исав, иже за ядь едину отдал есть первородство свое.
<p>17 Вeсте бо, яко и потом похотeв наслeдовати благсвение, отвержен бысть: покаяния бо мeста не обрeте, аще и со слезами поискал его.
<p>18 Не приступисте бо к горe осязаемeй и разгорeвшемуся огню, и облаку и сумраку, и бурe
<p>19 и трубному звуку, и гласу глагол, егоже слышавшии отрекошася, да не приложится им слово,
<p>20 не терпяху бо повелeвающаго: аще и звeрь прикоснется горe, камением побиен будет:
<p>21 и тако страшно бe видимое, моисей рече: пристрашен есмь и трепетен.
<p>22 Но приступисте к сионстeй горe и ко граду Бога живаго, иерусалиму небeсному и тмам ангелов,
<p>23 торжеству и церкви первородных на небесeх написанных, и судии всeх Богу и духом првдник совершенных,
<p>24 и к ходатаю завeта новаго Иисусу и крови кропления, лучше глаголющей, нежели авелева.
<p>25 Блюдите (же), да не отречетеся глаголющаго. Аще бо не избeжаша они отрекшиися пророчествующаго на земли, множае паче мы отрицающиися небeснаго,
<p>26 егоже глас землю тогда поколеба, нынe же обeтова, глаголя: еще единою аз потрясу не токмо землею, но и небом.
<p>27 А еже еще единою, сказует колеблемых преложение, аки сотворенных, да пребудут, яже суть неподвижимая.
<p>28 Тeмже царство непоколебимо приемлюще, да имамы благодать, еюже служим благоугодно Богу с благоговeнием и страхом,
<p>29 ибо Бог наш огнь поядаяй (есть).
<h4>13</h4>
<p>1 Братолюбие да пребывает:
<p>2 страннолюбия не забывайте, тeм бо не вeдяще нeцыи странноприяша ангелы.
<p>3 Поминайте юзники, аки с ними связани: озлобляемыя, аки и сами суще в тeлe.
<p>4 Честна женитва во всeх и ложе нескверно: блудником же и прелюбодeем судит Бог.
<p>5 Не сребролюбцы нравом, доволни сущими. Той бо рече: не имам тебе оставити, ниже имам от тебе отступити:
<p>6 яко дерзающым нам глаголати: Господь мнe помощник, и не убоюся: что сотворит мнe человeк?
<p>7 Поминайте наставники вашя, иже глаголаша вам слово Божие: ихже взирающе на скончание жителства, подражайте вeрe (их).
<p>8 Иисус Христос вчера и днесь тойже, и во вeки.
<p>9 В научения странна и различна не прилагайтеся: добро бо благодатию утверждати сердца, (а) не брашны, от нихже не прияша пользы ходившии в них.
<p>10 Имамы (же) олтарь, от негоже не имут власти ясти служащии сeни.
<p>11 Ихже бо кровь животных вносится во святая за грeхи первосвященником, сих тeлеса сжигаются внe стана:
<p>12 тeмже Иисус, да освятит люди своею кровию, внe врат пострадати изволил.
<p>13 Тeмже убо да исходим к нему внe стана, поношение его носяще:
<p>14 не имамы бо здe пребывающаго града, но грядущаго взыскуем.
<p>15 Тeм убо приносим жертву хваления выну Богу, сирeчь плод устен исповeдающихся имени его.
<p>16 Благотворения же и общения не забывайте: таковыми бо жертвами благоугождается Бог.
<p>17 Повинуйтеся наставником вашым и покаряйтеся: тии бо бдят о душах ваших, яко слово воздати хотяще: да с радостию сие творят, а не воздыхающе, нeсть бо полезно вам сие.
<p>18 Молитеся о нас: уповаем бо, яко добру совeсть имамы, во всeх добрe хотяще жити.
<p>19 Лишше же молю, сие творите, да вскорe устроюся вам (возвращуся к вам).
<p>20 Бог же мира, возведый из мертвых пастыря овцам великаго кровию завeта вeчнаго, Господа нашего Иисуса Христа,
<p>21 да совершит вы во всяцeм дeлe блазe, сотворити волю его, творя в вас благоугодное пред ним Иисус Христом: емуже слава во вeки вeков. Аминь.
<p>22 Молю же вы, братие, приимите слово утeшения: ибо вмалe написав послах вам.
<p>23 Знайте брата нашего отпущена тимофеа, с нимже, аще скорeе приидет, узрю вас.
<p>24 Цeлуйте вся наставники вашя и вся святыя. Цeлуют вы иже от италии сущии.
<p>25 Благодать со всeми вами. Аминь.
