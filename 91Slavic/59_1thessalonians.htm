<h4>1</h4>
<p>1 Павел и силуан и тимофей церкви солунстeй о Бозe Отцe и Господe Иисусe Христe: благодать вам и мир от Бога Отца нашего и Господа Иисуса Христа.
<p>2 Благодарим Бога всегда о всeх вас, поминание о вас творяще в молитвах наших,
<p>3 непрестанно поминающе ваше дeло вeры, и труд любве, и терпeние упования Господа нашего Иисуса Христа, пред Богом и Отцем нашим,
<p>4 вeдяще, братие возлюбленная, от Бога избрание ваше:
<p>5 яко благовeствование наше не бысть к вам в словe точию, но и в силe, и в дусe святe, и во извeщении мнозe, якоже и вeсте, какови быхом в вас ради вас.
<p>6 И вы подобницы бысте нам и Господу, приемше слово в скорби мнозe с радостию духа святаго,
<p>7 яко быти вам образ всeм вeрующым в македонии и ахаии.
<p>8 От вас бо промчеся слово Господне не токмо в македонии и ахаии, но и во всяко мeсто вeра ваша, яже к Богу, изыде, яко не требовати нам глаголати что.
<p>9 Тии бо о нас возвeщают, каков вход имeхом к вам, и како обратистеся к Богу от идол, работати Богу живу и истинну
<p>10 и ждати Сына его с небес, егоже воскреси из мертвых, Иисуса, избавляющаго нас от гнeва грядущаго.
<h4>2</h4>
<p>1 Сами бо вeсте, братие, вход наш иже к вам, яко не вотще бысть:
<p>2 но предпострадавше и досаждени бывше, якоже вeсте, в филиппeх, дерзнухом о Бозe нашем глаголати к вам благовeствование Божие со многим подвигом.
<p>3 Утeшение бо наше не от прелести, ни от нечистоты, ни лестию:
<p>4 но якоже искусихомся от Бога вeрни быти прияти благовeствование, тако глаголем, не аки человeком угождающе, но Богу искушающему сердца наша.
<p>5 Никогдаже бо в словеси ласкания быхом к вам, якоже вeсте, ниже в винe лихоимания: Бог свидeтель!
<p>6 Ни ищуще от человeк славы, ни от вас, ни от инeх:
<p>7 могуще в тяготe быти, якоже Христовы апостоли, но быхом тиси посредe вас, якоже доилица грeет своя чада.
<p>8 Тако желающе вас, благоволихом подати вам не точию благовeствование Божие, но и душы своя, занеже возлюблени бысте нам.
<p>9 Помните бо, братие, труд наш и подвиг: нощь бо и день дeлающе, да не отяготим ни единаго от вас, проповeдахом вам благовeствование Божие.
<p>10 Вы свидeтеле и Бог, яко прпбно и првно и непорочно вам вeрующым быхом,
<p>11 якоже вeсте, зане единаго когождо вас, якоже отец чада своя,
<p>12 моляще и утeшающе вас, и свидeтельствующе вам ходити достойно Богу, призвавшему вы во свое царство и славу.
<p>13 Сего ради и мы благодарим Бога непрестанно, яко приемше слово слышания Божия от нас, приясте не аки слово человeческо, но, якоже есть воистинну, слово Божие, еже и дeйствуется в вас вeрующих.
<p>14 Вы бо подобницы бысте, братие, церквам Божиим сущым во иудеи о Христe Иисусe, зане таяжде и вы пострадасте от своих сплеменник, якоже и тии от иудей,
<p>15 убивших и Господа Иисуса и его пророки, и нас изгнавших, и Богу не угодивших, и всeм человeком противящихся,
<p>16 и возбраняющих нам глаголати языком, да спасутся, во еже исполнити им грeхи своя всегда: постиже же на них гнeв до конца.
<p>17 Мы же, братие, осиротeвше от вас ко времени часа лицем, а не сердцем, лишше тщахомся лице ваше видeти многим желанием.
<p>18 Тeмже хотeхом приити к вам, аз убо павел, единою и дважды: и возбрани нам сатана.
<p>19 Кто бо нам упование или радость или вeнец похваления? Не и вы ли пред Господем нашим Иисус Христом во пришествии его?
<p>20 Вы бо есте слава наша и радость.
<h4>3</h4>
<p>1 Тeмже уже не терпяще, благоволихом остатися во афинeх едини,
<p>2 и послахом тимофеа, брата нашего и служителя Божия и споспeшника нашего во благовeстии Христовe, утвердити вас и утeшити о вeрe вашей,
<p>3 яко ни единому смущатися в скорбех сих: сами бо вeсте, яко на сие истое лежим (учинени есмы).
<p>4 Ибо егда у вас бeхом, предрекохом вам, яко имамы скорбeти, еже и бысть, и вeсте.
<p>5 Сего ради и аз ктому не терпя, послах разумeти вeру вашу, да не како искусил вы искушаяй, и вотще будет труд наш.
<p>6 Нынe же пришедшу тимофею к нам от вас и благовeстившу нам вeру вашу и любовь, и яко имате память о нас благу, всегда желающе нас видeти, якоже и мы вас:
<p>7 сего ради утeшихомся, братие, о вас, во всякой скорби и нуждe нашей, вашею вeрою:
<p>8 яко мы нынe живи есмы, аще вы стоите о Господe.
<p>9 Кое бо благодарение Богу можем воздати о вас, о всякой радости, еюже радуемся вас ради пред Богом нашим,
<p>10 нощь и день преизлиха молящеся видeти лице ваше и совершити лишение вeры вашея?
<p>11 Сам же Бог и Отец наш и Господь наш Иисус Христос да исправит путь наш к вам.
<p>12 Вас же Господь да умножит и да избыточествит любовию друг ко другу и ко всeм, якоже и мы к вам,
<p>13 во еже утвердити сердца ваша непорочна в святыни пред Богом и Отцем нашим, в пришествие Господа нашего Иисуса Христа со всeми святыми его. Аминь.
<h4>4</h4>
<p>1 Тeмже убо, братие, просим вы и молим о Христe Иисусe, якоже приясте от нас, како подобает вам ходити и угождати Богови, якоже и ходите, да избыточествуете паче:
<p>2 вeсте бо, какова повелeния дахом вам Господем Иисусом.
<p>3 Сия бо есть воля Божия, святость ваша, хранити себе самeх от блуда,
<p>4 и вeдeти комуждо от вас свой сосуд стяжавати во святыни и чести,
<p>5 а не в страсти похотнeй, якоже и языцы не вeдящии Бога,
<p>6 и еже не преступати и лихоимствовати в вещи брата своего: зане мститель есть Господь о всeх сих, якоже и прежде рекохом к вам и засвидeтельствовахом.
<p>7 Не призва бо нас Бог на нечистоту, но во святость.
<p>8 Тeмже убо отметаяй не человeка отметает, но Бога, давшаго духа своего святаго в нас.
<p>9 О братолюбии же, не требуете, да пишется к вам, сами бо вы Богом учени есте, еже любити друг друга:
<p>10 ибо творите то ко всей братии, сущей во всей македонии. Молим же вы, братие, избыточествовати паче,
<p>11 и любезно прилeжати, еже безмолвствовати и дeяти своя и дeлати своима рукама, якоже повелeхом вам:
<p>12 да ходите благообразно ко внeшним и ни чесогоже требуете.
<p>13 Не хощу же вас, братие, не вeдeти о умерших, да не скорбите, якоже и прочии не имущии упования.
<p>14 Аще бо вeруем, яко Иисус умре и воскресе, тако и Бог умершыя во Иисусe приведет с ним.
<p>15 Сие бо вам глаголем словом Господним, яко мы живущии, оставшии в пришествие Господне, не имамы предварити умерших:
<p>16 яко сам Господь в повелeнии, во гласe архангеловe и в трубe Божии снидет с небесе, и мертвии о Христe воскреснут первeе:
<p>17 потом же мы, живущии оставшии, купно с ними восхищени будем на облацeх в срeтение Господне на воздусe, и тако всегда с Господем будем.
<p>18 Тeмже утeшайте друг друга в словесeх сих.
<h4>5</h4>
<p>1 А о лeтeх и о временeх, братие, не требe есть вам писати,
<p>2 сами бо вы извeстно вeсте, яко день Господень, якоже тать в нощи, тако приидет.
<p>3 Егда бо рекут: мир и утверждение, тогда внезапу нападет на них всегубительство, якоже болeзнь во чревe имущей, и не имут избeжати.
<p>4 Вы же, братие, нeсте во тмe, да день вас якоже тать постигнет:
<p>5 вси бо вы сынове свeта есте: и сынове дне: нeсмы нощи, ниже тьмы.
<p>6 Тeмже убо да не спим, якоже и прочии, но да бодрствуим и трезвимся.
<p>7 Спящии бо, в нощи спят, и упивающиися в нощи упиваются.
<p>8 Мы же, сынове суще дне, да трезвимся, оболкшеся в броню вeры и любве и шлем упования спасeния,
<p>9 яко не положи нас Бог в гнeв, но в получение спасeния Господем нашим Иисус Христом,
<p>10 умершим за нас, да, аще бдим, аще ли спим, купно с ним живем.
<p>11 Сего ради утeшайте друг друга, и созидайте кийждо ближняго, якоже и творите.
<p>12 Молим же вы, братие, знайте труждающихся у вас, и настоятелей ваших о Господe, и наказующих вы,
<p>13 и имeйте их по преизлиха в любви за дeло их: мирствуйте в себe.
<p>14 Молим же вы, братие, вразумляйте безчинныя, утeшайте малодушныя, заступайте немощныя, долготерпите ко всeм.
<p>15 Блюдите, да никтоже зла за зло кому воздаст: но всегда доброе гоните и друг ко другу и ко всeм.
<p>16 Всегда радуйтеся.
<p>17 Непрестанно молитеся.
<p>18 О всем благодарите: сия бо есть воля Божия о Христe Иисусe в вас.
<p>19 Духа не угашайте.
<p>20 Пророчествия не уничижайте.
<p>21 Вся же искушающе, добрая держите.
<p>22 От всякия вещи злыя (от всякаго вида злаго) огребайтеся.
<p>23 Сам же Бог мира да освятит вас всесовершенных во всем: и всесовершен ваш дух и душа и тeло непорочно в пришествие Господа нашего Иисуса Христа да сохранится.
<p>24 Вeрен призвавый вас, иже и сотворит.
<p>25 Братие, молитеся о нас.
<p>26 Цeлуйте братию всю лобзанием святым.
<p>27 Заклинаю вы Господем, прочести послание сие пред всею святою братиею.
<p>28 Благодать Господа нашего Иисуса Христа с вами. Аминь.
