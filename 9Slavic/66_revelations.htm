<h4>1</h4>
<p>1 Апокалипсис (откровение) Иисуса Христа, егоже (еже) даде ему Бог, показати рабом своим, имже подобает быти вскорe. И сказа, послав чрез ангела своего рабу своему иоанну,
<p>2 иже свидeтелствова слово Божие и свидeтелство Иисус Христово, и елика видe.
<p>3 Блаажен чтый, и слышащии словеса пророчествия, и соблюдающии писаная в нем: время бо близ.
<p>4 Иоанн седмим церквам, яже суть во асии: благодать вам и мир от сущаго, и иже бe, и грядущаго, и от седми духов, иже пред престолом его суть,
<p>5 и от Иисуса Христа, иже есть свидeтель вeрный, первенец из мертвых и князь царей земных: любящу ны и омывшу нас от грeх наших кровию своею,
<p>6 и сотворил есть нас цари и иереи Богу и Отцу своему, тому слава и держава во вeки вeков. Аминь.
<p>7 Се, грядет со облаки, и узрит его всяко око и иже его прободоша, и плачь сотворят о нем вся колeна земная. Ей, аминь.
<p>8 Аз есмь алфа и омега, начаток и конец, глаголет Господь, сый, и иже бe, и грядый, вседержитель.
<p>9 Аз иоанн, иже и брат ваш и общник в печали и во царствии и в терпeнии Иисус Христовe, бых во островe нарицаемeм патмос за слово Божие и за свидeтелство Иисус Христово.
<p>10 Бых в дусe в день недeлный, и слышах за собою глас велий яко трубы глаголющия: аз есмь алфа и омега, первый и послeдний:
<p>11 и: яже видиши, напиши в книгу, и посли церквам, яже суть во асии: во ефес и в смирну, в пергам и в фиатир, и в сардис и в филаделфию и в лаодикию.
<p>12 И обратихся видeти глас, иже глаголаше со мною: и обратився видeх седмь свeтилник златых,
<p>13 и посредe седми свeтилников подобна Сыну человeчу, облечена в подир и препоясана при сосцу поясом златым:
<p>14 Глава же его и власи бeлы аки ярина бeлая, якоже снeг: и очи его яко пламень огнен:
<p>15 и нозe его подобнe халколивану, якоже в пещи разжженнe: и глас его яко глас вод мног:
<p>16 и держя в руцe своей деснeй седмь звeзд: и из уст его мечь обоюду остр изострен исходяй: и лице его якоже солнце сияет в силe своей.
<p>17 И егда видeх его, падох к ногама его яко мертв. И положи десницу свою на мнe, глаголя ми: не бойся: аз есмь первый и послeдний
<p>18 и живый: и бых мертв, и се, жив есмь во вeки вeков, аминь: и имам ключи ада и смерти.
<p>19 Напиши убо, яже видeл еси, и яже суть, и имже подобает быти по сем.
<p>20 Таинство седми звeзд, яже видeл еси на десницe моей, и седмь свeтилник златых: седмь звeзд ангели седми церквей суть: и седмь свeтилников, яже видeл еси, седмь церквей суть.
<h4>2</h4>
<p>1 Ангелу ефесския церкве напиши: тако глаголет держяй седмь звeзд в десницe своей, ходяй посредe седми свeтилников златых:
<p>2 вeм твоя дeла, и труд твой, и терпeние твое, и яко не можеши носити злых, и искусил еси глаголющыяся быти апостолы, и не суть, и обрeл еси их ложных:
<p>3 и понесл еси, и терпeние имаши, и за имя мое трудился еси и не изнемогл еси.
<p>4 Но имам на тя, яко любовь твою первую оставил еси.
<p>5 Помяни убо, откуду спал еси, и покайся, и первая дeла сотвори: аще же ни, гряду тебe скоро и двигну свeтилник твой от мeста своего, аще не покаешися.
<p>6 Но се имаши, яко ненавидиши дeл николаитских, ихже и аз ненавижду.
<p>7 Имeяй ухо да слышит, что дух глаголет церквам: побeждающему дам ясти от древа животнаго, еже есть посредe рая Божия.
<p>8 И ангелу церкве смирнския напиши: тако глаголет первый и послeдний, иже бысть мертв, и (се,) жив есть:
<p>9 вeм твоя дeла и скорбь и нищету, но богат еси, и хулы глаголющихся быти иудей, и не суть, но сонмище сатанино.
<p>10 Не бойся ничесоже, яже имаши пострадати. Се, имать диавол всаждати от вас в темницы, да искуситеся: и имeти будете скорбь до десяти дний. Буди вeрен даже до смерти, и дам ти вeнец живота.
<p>11 Имeяй ухо слышати да слышит, что дух глаголет церквам: побeждаяй не имать вредитися от смерти вторыя.
<p>12 И ангелу пергамския церкве напиши: тако глаголет имeяй мечь обоюду изощрен:
<p>13 вeм дeла твоя, и гдe живеши, идeже престол сатанин: и держиши имя мое, и не отверглся еси вeры моея и в (моя) дни, в няже антипас свидeтель мой вeрный, иже убиен бысть в вас, идeже живет сатана.
<p>14 Но имам на тя мало, яко имаши ту держащих учение валаамово, иже учаше валака положити соблазн пред сынми Израилевыми, ясти жертвы идолския и любы творити.
<p>15 Тако имаши и ты держащыя учение николаитско, егоже ненавижду.
<p>16 Покайся: аще ли ни, прииду тебe скоро и брань сотворю с ними мечем уст моих.
<p>17 Имeяй ухо слышати да слышит, что дух глаголет церквам: побeждающему дам ясти от манны сокровенныя, и дам ему камень бeл и на камени имя ново написано, егоже никтоже вeсть, токмо приемляй.
<p>18 И ангелу фиатирския церкве напиши: тако глаголет Сын Божий, имeяй очи свои яко пламень огнен, и нозe его подобнe халколивану:
<p>19 вeм твоя дeла и любовь, и службу и вeру, и терпeние твое и дeла твоя, и послeдняя болша первых.
<p>20 Но имам на тя мало, яко оставляеши женe иезавели, глаголющей себе быти пророчицу, учити и льстити моя рабы, любодeйствовати и снeсти жертву идолскую.
<p>21 И дах ей время, да покается от любодeйства своего, и не покаяся.
<p>22 Се, аз полагаю ю на одрe и любодeющыя с нею в скорбь велию, аще не покаются от дeл своих:
<p>23 и чада их умрут смертию (и чада ея убию смертию): и уразумeют вся церкви, яко аз есмь испытаяй сердца и утробы: и дам вам комуждо по дeлом вашым.
<p>24 Вам же глаголю и прочым сущым в фиатирe, иже не имут учения сего и иже не разумeют глубин сатаниных, якоже глаголют: не возложу на вы тяготы иныя:
<p>25 токмо, еже имате, держите, дондеже прииду.
<p>26 И побeждающему и соблюдающему дeла моя до конца, дам ему власть на языцeх,
<p>27 и упасет я жезлом желeзным, яко сосуды скудельничи сокрушатся, якоже и аз приях от Отца моего:
<p>28 и дам ему звeзду утреннюю.
<p>29 Имeяй ухо слышати да слышит, что дух глаголет церквам.
<h4>3</h4>
<p>1 И ангелу сардийския церкве напиши: тако глаголет имeяй седмь духов Божиих и седмь звeзд: вeм твоя дeла, яко имя имаши яко жив, а мертв еси.
<p>2 Буди бдя и утверждая прочая, имже умрети: не обрeтох бо дeл твоих скончаных пред Богом твоим (моим).
<p>3 Поминай убо, како приял еси и слышал еси, и соблюдай и покайся. Аще убо не бдиши, прииду на тя яко тать, и не имаши почути, в кий час прииду на тя.
<p>4 Но имаши мало имен и в сардии, иже не оскверниша риз своих, и ходити имут со мною в бeлых, яко достойни суть.
<p>5 Побeждаяй, той облечется в ризы бeлыя, и не имам отмыти (изгладити) имене его от книг животных, и исповeм имя его пред Отцем моим и пред ангелы его.
<p>6 Имeяй ухо да слышит, что дух глаголет церквам.
<p>7 И ангелу филаделфийския церкве напиши: тако глаголет святый истинный, имeяй ключь давидов, отверзаяй, и никтоже затворит, затворяяй, и никтоже отверзет:
<p>8 вeм твоя дeла: се, дах пред тобою двери отверсты, и никтоже может затворити их: яко малу имаши силу, и соблюл еси мое слово, и не отверглся еси имене моего.
<p>9 Се, даю от сонмища сатанина глаголющыяся быти иудеи, и не суть, но лгут: се, сотворю их, да приидут и поклонятся пред ногама твоима, и уразумeют, яко аз возлюбих тя.
<p>10 Яко соблюл еси слово терпeния моего, и аз тя соблюду от годины искушения, хотящия приити на всю вселенную искусити живущыя на земли.
<p>11 Се, гряду скоро: держи, еже имаши, да никтоже приимет вeнца твоего.
<p>12 Побeждающаго сотворю столпа в церкви Бога моего, и болe (вон) не имать изыти ктому: и напишу на нем имя Бога моего и имя града Бога моего, новаго иерусалима, сходящаго с небес от Бога моего, и имя мое новое.
<p>13 Имeяй ухо да слышит, что дух глаголет церквам.
<p>14 И ангелу лаодикийския церкве напиши: тако глаголет аминь (иже есть аминь), свидeтель вeрный и истинный, начаток создания Божия:
<p>15 вeм твоя дeла, яко ни студен еси ни тепл: не да студен бы был ни тепл (о!, дабы студен был еси или горящь)
<p>16 Тако, яко обуморен еси, и ни тепл ни студен, изблевати тя от уст моих имам (тако, понеже тепл еси, и ни студен еси ниже горящь, имам тя изблевати из уст моих)
<p>17 Зане глаголеши, яко богат есмь и обогатихся и ничтоже требую: и не вeси, яко ты еси окаянен и бeден, и нищь и слeп и наг.
<p>18 Совeщаю тебe купити от мене злато разжжено огнем, да обогатишися, и одeяние бeло, да облечешися, и да не явится срамота наготы твоея: и коллурием помажи очи твои, да видиши.
<p>19 Аз, ихже аще люблю, обличаю и наказую. Ревнуй убо и покайся.
<p>20 Се, стою при дверех и толку: аще кто услышит глас мой и отверзет двери, вниду к нему и вечеряю с ним, и той со мною.
<p>21 Побeждающему дам сeсти со мною на престолe моем, якоже и аз побeдих и сeдох со Отцем моим на престолe его.
<p>22 Имeяй ухо да слышит, что дух глаголет церквам.
<h4>4</h4>
<p>1 По сих видeх: и се, двери отверсты на небеси, и глас первый, егоже слышах яко трубу глаголющь со мною, глаголя: взыди сeмо, и покажу ти, емуже подобает быти по сих.
<p>2 И абие бых в дусe: и се, престол стояше на небеси, и на престолe сeдящь:
<p>3 и сeдяй бe подобен видeнием камени иаспису и сардинови: и (бe) дуга окрест престола подобна видeнием смарагдови.
<p>4 И окрест престола престоли двадесять и четыри: и на престолeх видeх двадесять и четыри старцы сeдящыя, облечены в бeлыя ризы, и имяху вeнцы златы на главах своих.
<p>5 И от престола исхождаху молния и громи и гласи: и седмь свeщников огненных горящих пред престолом, иже суть седмь духов Божиих:
<p>6 и пред престолом море сткляно, подобно кристаллу: и посредe престола и окрест престола четыри животна исполнена очес спреди и созади.
<p>7 И животно первое подобно льву, и второе животно подобно телцу, и третие животно имущее лице яко человeк, и четвертое животно подобно орлу летящу.
<p>8 И животна четыри, едино коеждо их имeяху по шесть крил окрест, и внутрьуду исполнена очес: и покоя не имут день и нощь, глаголюще: свят, свят, свят Господь Бог вседержитель, иже бe и сый и грядый.
<p>9 И егда даша животная славу и честь и благодарение сeдящему на престолe, живущему во вeки вeков,
<p>10 падоша двадесять и четыри старцы пред сeдящим на престолe, и поклонишася живущему во вeки вeков, и положиша вeнцы своя пред престолом, глаголюще:
<p>11 достоин еси, Господи, прияти славу и честь и силу, яко ты еси создал всяческая, и волею твоею суть, и сотворена.
<h4>5</h4>
<p>1 И видeх в десницe сeдящаго на престолe книгу написану внутрьуду и внeуду, запечатану седмию печатию.
<p>2 И видeх ангела крeпка проповeдающа гласом великим: кто есть достоин разгнути книгу и разрeшити печати ея?
<p>3 И никтоже можаше ни на небеси, ни на земли, ниже под землею, разгнути книгу, ниже зрeти ю.
<p>4 И аз плакахся много, яко ни един обрeтеся достоин разгнути и прочести книгу, ниже зрeти ю.
<p>5 И един от старец глагола ми: не плачися: се, побeдил есть лев, иже сый от колeна иудова, корень давидов, разгнути книгу и разрeшити седмь печатей ея.
<p>6 И видeх, и се, посредe престола и четырех животных и посредe старец агнец стоящь яко заколен, имущь рогов седмь и очес седмь, еже есть седмь духов Божиих, посланных во всю землю.
<p>7 И прииде и прият книгу от десницы сeдящаго на престолe.
<p>8 И егда прият книгу, четыри животна и двадесять и четыри старцы падоша пред агнцем, имуще кийждо гусли и фиалы златы полны фимиама, иже суть молитвы святых:
<p>9 и поют пeснь нову, глаголюще: достоин еси прияти книгу и отверзти печати ея, яко заклался и искупил еси Богови нас кровию своею от всякаго колeна и языка и людий и племен,
<p>10 и сотворил еси нас Богови нашему цари и иереи: и воцаримся на земли.
<p>11 И видeх, и слышах глас ангелов многих окрест престола и животных и старец, и бe число их тысяща тысящами (тмы тем и тысящы тысящей),
<p>12 глаголюще гласом великим: достоин есть агнец заколенный прияти силу и богатство, и премдрость и крeпость, и честь и славу и благословение.
<p>13 И всяко создание, еже есть на небеси и на земли, и под землею и на мори яже суть, и сущая в них, вся слышах глаголющыя: сeдящему на престолe и агнцу благословение и честь, и слава и держава во вeки вeков.
<p>14 И четыри животна глаголаху: аминь. И двадесять и четыри старцы падоша и поклонишася живущему во вeки вeков.
<h4>6</h4>
<p>1 И видeх, егда отверзе агнец едину от седми печатей, и слышах единаго от четырех животных глаголюща якоже глас громный: гряди и виждь.
<p>2 И видeх, и се, конь бeл, и сeдяй на нем имeяше лук, и дан бысть ему вeнец: и изыде побeждаяй, и да побeдит.
<p>3 И егда отверзе печать вторую, слышах второе животно глаголющее: гряди и виждь.
<p>4 И изыде другий конь рыжь: и сeдящему на нем дано бысть взяти мир от земли, и да убиют друг друга: и дан бысть ему мечь великий.
<p>5 И егда отверзе третию печать, слышах третие животно глаголющее: гряди и виждь. И видeх, и се, конь ворон, и сeдяй на нем имeяше мeрило в руцe своей.
<p>6 И слышах глас посредe четырех животных глаголющий: мeра пшеницы за динарь и три мeры ячменя за динарь: и елеа и вина не вреди.
<p>7 И егда отверзе четвертую печать, слышах глас четвертаго животна глаголющий: гряди и виждь.
<p>8 И видeх, и се, конь блeд, и сeдяй на нем, имя ему смерть: и ад идяше вслeд его: и дана бысть ему область на четвертeй части земли убити оружием и гладом, и смертию и звeрьми земными.
<p>9 И егда отверзе пятую печать, видeх под олтарем душы избиенных за слово Божие и за свидeтелство, еже имeяху.
<p>10 И возопиша гласом великим, глаголюще: доколe, влдко святый и истинный, не судиши и не мстиши крове нашея от живущих на земли?
<p>11 И даны быша коемуждо их ризы бeлы, и рeчено бысть им, да почиют еще время мало, дондеже скончаются и клеврети их и братия их, имущии избиени быти, якоже и тии.
<p>12 И видeх, егда отверзе шестую печать, и се, бысть трус велий, и солнце мрачно бысть яко вретище власяно, и луна бысть яко кровь:
<p>13 и звeзды небесныя падоша на землю, якоже смоковница отметает пупы своя, от вeтра велика движима:
<p>14 и небо отлучися яко свиток свиваемо, и всяка гора и остров от мeст своих двигнушася:
<p>15 и царие земстии и вельможи, и богатии и тысящницы и сильнии, и всяк раб и всяк свободь скрышася в пещерах и камении горстeм,
<p>16 и глаголаша горам и камению: падите на ны и покрыйте ны от лица сeдящаго на престолe и от гнeва агнча:
<p>17 яко прииде день великий гнeва его, и кто может стати?
<h4>7</h4>
<p>1 И по сем видeх четыри ангелы стоящыя на четырех углeх земли, держащыя четыри вeтры земския, да не дышет вeтр на землю, ни на море, ни на всяко древо.
<p>2 И видeх инаго ангела восходяща от восхода солнца, имуща печать Бога живаго. И возопи гласом велиим к четырем ангелом, имже дано бысть вредити землю и море, глаголя:
<p>3 не вредите ни земли, ни моря, ни древес, дондеже запечатлeем рабы Бога нашего на челeх их.
<p>4 И слышах число запечатлeнных: сто четыредесять четыри тысящи запечатлeнных от всякаго колeна сынов Израилевых.
<p>5 От колeна иудова дванадесять тысящ запечатлeнных: от колeна рувимова дванадесять тысящ запечатлeнных: от колeна гадова дванадесять тысящ запечатлeнных:
<p>6 от колeна асирова дванадесять тысящ запечатлeнных: от колeна неффалимля дванадесять тысящ запечатлeнных: от колeна манассиина дванадесять тысящ запечатлeнных:
<p>7 от колeна симеонова дванадесять тысящ запечатлeнных: от колeна левиина дванадесять тысящ запечатлeнных: от колeна иссахарова дванадесять тысящ запечатлeнных:
<p>8 от колeна завулоня дванадесять тысящ запечатлeнных: от колeна иосифова дванадесять тысящ запечатлeнных: от колeна вениаминова дванадесять тысящ запечатлeнных.
<p>9 По сих видeх, и се, народ мног, егоже изчести никтоже может, от всякаго языка и колeна, и людий и племен, стояще пред престолом и пред агнцем, облечены в ризы бeлы, и финицы в руках их.
<p>10 И возопиша гласом велиим, глаголюще: спасeние сeдящему на престолe Богу нашему и агнцу.
<p>11 И вси ангели стояху окрест престола и старец и четырех животных: и падоша на лицы пред престолом и поклонишася Богу,
<p>12 глаголюще: аминь: благословение и слава, и премдрость и хвала, и честь и сила и крeпость Богу нашему во вeки вeков. Аминь.
<p>13 И отвeща един от старец, глаголя ми: сии облеченнии в ризы бeлыя кто суть и откуду приидоша?
<p>14 И рeх ему: господи, ты вeси. И рече ми: сии суть, иже приидоша от скорби великия, и испраша ризы своя, и убeлиша ризы своя в крови агнчи:
<p>15 сего ради суть пред престолом Божиим и служат ему день и нощь в церкви его, и сeдяй на престолe вселится в них:
<p>16 не взалчут ктому, ниже вжаждут, не имать же пасти на них солнце, ниже всяк зной:
<p>17 яко агнец, иже посредe престола, упасет я и наставит их на животныя источники вод, и отимет Бог всяку слезу от очию их.
<h4>8</h4>
<p>1 И егда отверзе седмую печать, бысть безмолвие на небеси яко пол часа.
<p>2 И видeх седмь ангелов, иже пред Богом стояху: и дано бысть им седмь труб.
<p>3 И другий ангел прииде и ста пред олтарем, имeяй кадилницу злату: и даны быша ему фимиами мнози, да даст молитвам святых всeх на олтарь златый сущий пред престолом.
<p>4 И изыде дым кадилный молитвами святых от руки ангела пред Бога.
<p>5 И взят ангел кадилницу, и наполни ю от огня сущаго на олтари, и положи на земли (поверже на землю): и быша гласи и громи и блистания и трус.
<p>6 И седмь ангел, иже имeяху седмь труб, уготовашася, да вострубят.
<p>7 И первому ангелу вострубившу, бысть град и огнь, смeшены с кровию, и падоша на землю: и третия часть древа погорe, и всяка трава злачная погорe.
<p>8 И вторый ангел воструби, и яко гора велика огнем жегома ввержена бысть в море: и бысть третия часть моря кровь,
<p>9 и умре третия часть созданий сущих в мори, имущих душы, и третия часть кораблей погибе.
<p>10 И третий ангел воструби, и паде с небесе звeзда велика, горящи яко свeща, и паде на третию часть рeк и на источники водныя:
<p>11 и имя звeздe глаголется апсинфос: и бысть третия часть вод яко пелынь, и мнози от человeк умроша от вод, яко горьки бeша.
<p>12 И четвертый ангел воструби, и уязвена бысть третия часть солнца и третия часть луны и третия часть звeзд, да затмится третия часть их, и дне третия часть да не свeтит, и нощь такожде.
<p>13 И видeх и слышах единаго ангела паряща посредe небесе, глаголюща гласом великим: горе, горе, горе живущым на земли от прочих гласов трубных триех ангел хотящих трубити.
<h4>9</h4>
<p>1 И пятый ангел воструби, и видeх звeзду с небесе спадшу на землю: и дан бысть ей ключь студенца бездны:
<p>2 и отверзе студенца бездны, и взыде дым от студенца яко дым пещи велики, и омерче солнце и воздух от дыма студеничнаго.
<p>3 И от дыма изыдоша прузи на землю, и дана бысть им область, якоже имут область скорпии земныя.
<p>4 И рeчено бысть им, да не вредят травы земныя, ни всякаго злака, ни всякаго древа, но человeки точию, иже не имут печати Божия на челeх своих.
<p>5 И дано бысть им, да не убиют их, но да муку приимут пять мeсяцей: и мучение их яко мучение скорпиево, егда усeкнет человeка.
<p>6 И в тыя дни взыщут человeцы смерти, и не обрящут ея: и вожделeют умрети, и убeжит от них смерть.
<p>7 И уподобления пругов подобна конем уготовленым на брань: и на главах их яко вeнцы уподоблени злату, и лица их яко лица человeческа:
<p>8 и имeяху власы, яко власы женския, и зубы их, яко львов бeша:
<p>9 и имeяху броня, яко броня желeзны, и глас крил их, яко глас колесниц, егда кони мнози текут на брань:
<p>10 и имeяху ошибы подобны скорпииным, и жала бяху во ошибeх их: и дана бe область им вредити человeки пять мeсяц.
<p>11 И имeли над собою царя аггела бездны, емуже имя еврейски аваддон, а еллински аполлион.
<p>12 Горе едино отиде: се, грядут еще два горя по сих.
<p>13 И шестый ангел воструби, и слышах глас един от четырех рогов олтаря златаго сущаго пред Богом,
<p>14 глаголющий шестому ангелу имeющу трубу: разрeши четыри ангелы связаны при рeцe велицeй евфрат.
<p>15 И разрeшени быша четыри ангели уготовани на час и день, и мeсяц и лeто, да избиют третию часть человeк.
<p>16 И число воинов конных двe тмe тем: и слышах число их.
<p>17 И тако видeх в видeнии кони, и сeдящыя на них имущыя броня огненны и иакинфовы и жупелны: и главы конем (их) яко главы львом, и из уст их исхождаше огнь и дым и жупел.
<p>18 И от триех язв сих погибе третия часть человeков, от огня и от дыма и от жупела, исходящих из уст их:
<p>19 область бо коней во устeх их бe (и во ошибeх их), и (ибо) ошиби их подобни змием, имуще главы и тeми пакости дeюще.
<p>20 И прочии от человeк, иже не вреждени быша (не избиени быша) язывами сими, ниже покаяшася от дeл рук своих, да не поклонятся демоном, ни идолом златым и сребряным, и мeдяным и каменным и древяным, иже ни видeти могут, ни слышати, ни ходити:
<p>21 и не покаяшася от убийств своих, ни от волхвований своих, ниже от блуда своего, ниже от татьб своих.
<h4>10</h4>
<p>1 И видeх инаго ангела крeпка сходяща с небесе, оболчена во облак, и дуга над главою (его), и лице его яко солнце, и нозe его яко столпи огнени,
<p>2 и имeяше в руцe своей книгу разгибену: и постави ногу свою десную на мори, а шуюю на земли,
<p>3 и возопи гласом великим, яко лев рыкая: и егда возгласи, глаголаша седмь громов гласы своя.
<p>4 И егда возгласиша (глаголаша) седмь громов гласы своя, хотeх писати: и слышах глас с небесе глаголющ ми: запечатлeй, яже глаголаша седмь громов, и сего не пиши.
<p>5 И ангел, егоже видeх стояща на мори и на земли, воздвиже руку свою на небо
<p>6 и клятся живущим во вeки вeков, иже созда небо и яже на нем, и землю и яже на ней, и море и яже в нем, яко лeта уже не будет:
<p>7 но во дни гласа седмаго ангела, егда имать вострубити, тогда скончается тайна Божия, якоже благовeсти своими рабы пророки.
<p>8 И глас его слышах с небесе паки глаголющ со мною, и глагола: иди и приими книжицу разгнутую в руцe ангела стоящаго на мори и на земли.
<p>9 И идох ко ангелу, глаголя ему: даждь ми книжицу. И рече ми: приими и снeждь ю: и горька будет во чревe твоем, но во устeх ти сладка будет яко мед.
<p>10 И приях книгу от руки ангела и снeдох ю: и бe во устeх моих яко мед сладка: и егда снeдох ю, горька бяше во чревe моем.
<p>11 И рече ми: подобает ти паки пророчествовати в людех и во племенeх, и во языцeх и в царех мнозeх.
<h4>11</h4>
<p>1 И дана ми бысть трость подобна жезлу, глаголя: востани и измeри церковь Божию и олтарь, и кланяющыяся в ней:
<p>2 а двор сущий внутрь (внe) церкве изнеси (исключи) внeуду, ниже измeри его, зане дан бысть языком: и град святый поперут четыредесять и два мeсяцы.
<p>3 И дам обeма свидeтелема моима, и прорицати будут дний тысящу двeстe и шестьдесят, оболчена во вретище.
<p>4 Сии суть двe маслицы и два свeщника пред Богом земли стояща.
<p>5 И иже им неправду сотворит, огнь исходит из уст их и пояст враги их: и иже восхощет обидeти их, сему подобает убиену быти.
<p>6 И сии имут область затворити небо, да не снидет дождь (на землю) во дни прорицания их, и область имут на водах, обращати я в кровь и поразити землю всякою язвою, елижды аще восхощут.
<p>7 И егда скончают свидeтелство свое, звeрь, иже исходит от бездны, сотворит с ними брань и побeдит их и убиет я,
<p>8 и трупы их оставит на стогнах града великаго, иже нарицается духовнe содом и египет, идeже и Господь наш распят бысть.
<p>9 И зрeти имут от людий и племен, и от язык и колeн, тeлеса их дни три и пол, и трупы их не оставят положити во гробeх.
<p>10 И живущии на земли возрадуются и возвеселятся о них, и дары послют друг ко другу, яко оба сия пророка мучиста живущыя на земли.
<p>11 И по триех днех и пол, дух животен внидет в ня от Бога, и станут (оба) на ногах своих: и страх велий нападет на зрящих их.
<p>12 И услышат глас велий с небесе, глаголющ им: взыдита сeмо. И взыдоста на небо на облацeх, и видeша я врази их.
<p>13 И в час той трус бысть велий, и десятая часть града паде, и погибе трусом имен человeческих седмь тысящ: и прочии пристрашни быша и даша славу Богу небeсному.
<p>14 Горе второе отиде: се, горе третие грядет скоро.
<p>15 И седмый ангел воструби, и быша гласи велицы на нб(с)сeх, глаголюще: бысть царство мира Господа нашего и Христа его, и воцарится во вeки вeков.
<p>16 И двадесять и четыри старцы, пред Богом сeдящии на престолeх своих, падоша на лица своя и поклонишася Богу,
<p>17 глаголюще: хвалим тя, Господи Боже вседержителю, иже сый и бe и грядый, яко приял еси силу твою великую и воцарился еси:
<p>18 и языцы прогнeвашася: и прииде гнeв твой, и время мертвым суд прияти, и дати мзду рабом твоим пророком и святым и боящымся имене твоего, малым и великим, и растлити посмраждшыя (растлившыя) землю.
<p>19 И отверзеся храм Божии на небеси, и явися кивот завeта его в храмe его: и быша блистания и гласи, и громи и трус, и град велик.
<h4>12</h4>
<p>1 И знамение велие явися на небеси: жена облечена в солнце, и луна под ногама ея, и на главe ея вeнец от звeзд двоюнадесяте:
<p>2 и во чревe имущи, вопиет болящи и страждущи родити.
<p>3 И явися ино знамение на небеси: и се, змий велик чермен, имeя глав седмь и рогов десять, и на главах его седмь вeнец:
<p>4 и хобот его отторже третию часть звeзд небесных и положи я в землю (поверже я на землю). И змий стояше пред женою хотящею родити, да, егда родит, снeсть чадо ея.
<p>5 И роди сына мужеска, иже имать упасти вся языки жезлом желeзным: и восхищено бысть чадо ея к Богу и престолу его.
<p>6 А жена бeжа в пустыню, идeже имe мeсто уготовано от Бога, да тамо питается дний тысящу двeстe шестьдесят.
<p>7 И бысть брань на небеси: михаил и ангели его брань сотвориша со змием, и змий брася и аггели его,
<p>8 и не возмогоша, и мeста не обрeтеся им ктому на небеси.
<p>9 И вложен (повержен) бысть змий великий, змий древний, нарицаемый диавол и сатана, льстяй вселенную всю, и вложен (повержен) бысть на землю, и аггели его с ним низвержени быша.
<p>10 И слышах глас велий на небеси, глаголющь: нынe бысть спасeние и сила и царство Бога нашего и область Христа его, яко низложен бысть клеветник братии нашея, оклевещая их пред Богом нашим день и нощь.
<p>11 И тии побeдиша его кровию агнчею и словом свидeтелства своего, и не возлюбиша душ своих даже до смерти.
<p>12 Сего ради веселитеся, небеса и живущии на них. Горе живущым на земли и мори, яко сниде диавол к вам, имeя ярость великую, вeдый, яко время мало имать.
<p>13 И егда видe змий, яко низложен бысть на землю, гоняше жену, яже роди мужеска.
<p>14 И дана быша женe два крила орла великаго, да парит в пустыню в мeсто свое, идeже препитана бяше ту время и времен и пол времене, от лица змиина.
<p>15 И испусти змий за женою из уст своих воду яко рeку, да ю в рeцe потопит.
<p>16 И поможе земля женe, и отверзе земля уста своя, и пожре рeку, юже изведе змий от уст своих.
<p>17 И разгнeвася змий на жену и иде сотворити брань со оставшим сeменем ея, иже соблюдают заповeди Божия и имeют свидeтелство Иисус Христово.
<h4>13</h4>
<p>1 И стах на песцe морстeм: и видeх из моря звeря исходяща, имуща глав седмь и рогов десять, и на розeх его вeнец десять, а на главах его имена хулна.
<p>2 Звeрь, егоже видeх, бe подобен рыси, и нозe ему яко медвeди, и уста его яко уста львова: и даде ему змий силу свою и престол свой и область великую.
<p>3 И видeх едину от глав его яко заколену в смерть, и язва смерти его исцeлe. И чудися вся земля вслeд звeря, и поклонишася змию, иже даде область звeрю,
<p>4 и поклонишася звeрю, глаголюще: кто подобен звeрю и кто может ратоватися с ним?
<p>5 И дана быша ему уста глаголюща велика и хулна, и дана бысть ему область творити мeсяц четыредесять два.
<p>6 И отверзе уста своя в хуление к Богу, хулити имя его и селение его и живущыя на небеси.
<p>7 И дано бысть ему брань творити со святыми и побeдити я: и дана бысть ему область на всяцeм колeнe (людий) и на языцeх и племенeх.
<p>8 И поклонятся ему вси живущии на земли, имже не написана суть имена в книгах животных агнца заколенаго от сложения мира.
<p>9 Аще кто имать ухо, да слышит.
<p>10 Иже аще в плeнение ведет, в плeнение пойдет: аще кто оружием убиет, подобает ему оружием убиену быти. Здe есть терпeние и вeра святых.
<p>11 И видeх инаго звeря восходящаго от земли, и имeяше рога два, подобна агнчым, и глаголаше яко змий.
<p>12 И власть перваго звeря всю творяше пред ним: и творяше землю и вся живущыя на ней поклонитися первому звeрю, емуже исцeлена бысть язва смертная:
<p>13 и сотвори чудеса велика, да и огнь сотворит сходити с небесе на землю пред человeки.
<p>14 И льстит живущыя на земли, ради знамений, яже дана быша ему пред звeрем творити, глаголя живущым на земли, сотворити образ звeрю, иже имать язву оружную и жив бысть.
<p>15 И дано бысть ему дати дух образу звeрину, да проглаголет икона звeрина и сотворит, да иже аще не поклонятся образу звeриному, убиени будут.
<p>16 И сотворит вся малыя и великия, богатыя и убогия, свободныя и работныя, да даст им начертание на деснeй руцe их или на челeх их,
<p>17 да никтоже возможет ни купити, ни продати, токмо кто имать начертание, или имя звeря, или число имене его.
<p>18 Здe мудрость есть. Иже имать ум, да почтет число звeрино: число бо человeческо есть, и число его шесть сот шестьдесят шесть.
<h4>14</h4>
<p>1 И видeх, и се, агнец стояше на горe сионстeй, и с ним сто и четыредесять и четыри тысящы, имуще имя Отца его написано на челeх своих.
<p>2 И слышах глас с небесе, яко глас вод многих и яко глас грома велика: и глас слышах гудец гудущих в гусли своя
<p>3 и поющих яко пeснь нову пред престолом и пред четыри животными и старцы: и никтоже можаше навыкнути пeсни, токмо сии сто и четыредесять и четыри тысящы искуплени от земли.
<p>4 Сии суть, иже с женами не осквернишася, зане дeвственницы суть: сии послeдуют агнцу, аможе аще пойдет. Сии суть куплени от людий первенцы Богу и агнцу,
<p>5 и во устeх их не обрeтеся лесть: без порока бо суть пред престолом Божиим.
<p>6 И видeх инаго ангела паряща посредe небесе, имущаго евангелие вeчно благовeстити живущым на земли и всякому племени и языку, и колeну и людем,
<p>7 глаголюща гласом великим: убойтеся Бога и дадите ему славу, яко прииде час суда его, и поклонитеся сотворшему небо и землю, и море и источники водныя.
<p>8 И ин ангел вслeд иде, глаголя: паде, паде вавилон град великий, зане от вина ярости любодeяния своего напои вся языки.
<p>9 И третий ангел вслeд его иде, глаголя гласом великим: иже аще кто покланяется звeрю и иконe его и приемлет начертание на челe своем или на руцe своей,
<p>10 и той имать пити от вина ярости Божия, вина нерастворена (влиянна нерастворена) в чаши гнeва его, и будет мучен огнем и жупелом пред ангелы святыми и пред агнцем:
<p>11 и дым мучения их во вeки вeков восходит, и не имут покоя день и нощь покланяющиися звeрю и образу его и приемлющии начертание имене его.
<p>12 Здe есть терпeние святых, иже соблюдают заповeди Божия и вeру Иисусову.
<p>13 И слышах глас с небесе, глаголющь ми: напиши: блажени мертвии, умирающии о Господe отнынe. Ей, глаголет дух, да почиют от трудов своих: дeла бо их ходят вслeд с ними.
<p>14 И видeх, и се, облак свeтел, и на облацe сeдяй подобен Сыну человeческому, имeя на главe своей вeнец злат, и в руцe его серп остр.
<p>15 И ин ангел изыде из храма, вопия велиим гласом сeдящему на облацe: посли серп твой и жни, яко прииде час пожати, зане изсше трава (жатва) земная.
<p>16 И положи (поверже) сeдяй на облацe серп свой на землю, и пожата бысть земля.
<p>17 И ин ангел изыде из церкве сущия на небеси, имый и той серп остр.
<p>18 И ин ангел изыде от олтаря, имый область на огни, и возопи кличем великим ко имущему серп острый, глаголя: посли серп твой острый и обемли грозды винограда земнаго, яко созрeша уже гроздие ея.
<p>19 И положи (верже) ангел серп свой на земли (на землю), и обере виноград земский и вложи в точило великия ярости Божия.
<p>20 И испрано бысть точило внe града, и изыде кровь от точила даже до узд конских, от стадий тысяща и шесть сот.
<h4>15</h4>
<p>1 И видeх ино знамение на небеси велие и чудно, седмь ангел имущих седмь язв послeдних, зане в тeх скончается ярость Божия.
<p>2 И видeх яко море сткляно смeшено со огнем, и побeдившыя звeря и образ его, и начертание его и число имене его, стоящыя на мори стклянeм, имущыя гусли Божия:
<p>3 и пояху пeснь моисеа раба Божия и пeснь агнчу, глаголюще: велия и дивна дeла твоя, Господи Боже вседержителю: праведни и истинни путие твои, царю святых:
<p>4 кто не убоится тебе, Господи, и прославит имя твое? яко един прпдбен еси, яко вси языцы приидут и поклонятся пред тобою: яко оправдания твоя явишася.
<p>5 И по сих видeх, и се, отверзеся храм скинии свидeния на небеси:
<p>6 и изыдоша седмь ангел из храма, иже имeяху седмь язв, облечени в ризы льняны чисты и свeтлы, и препоясани на персех поясы златыми.
<p>7 И едино от четырех животных даде седмим ангелом седмь фиал златых, исполненых ярости Бога живущаго во вeки вeков.
<p>8 И наполнися храм дыма от славы Божия и от силы его, и никтоже можаше внити во храм, дондеже скончаются седмь язв седмих ангел.
<h4>16</h4>
<p>1 И слышах глас велий от храма глаголющь седмим ангелом: идите и излийте седмь фиал ярости Божия на землю.
<p>2 И иде первый ангел и излия фиал свой на землю: и бысть гной зол и лют на человeцeх имущих начертание звeрино и кланяющихся иконe его.
<p>3 И вторый ангел излия фиал свой в море: и бысть кровь яко мертвеца, и всяка душа жива умре в мори.
<p>4 И третий ангел излия фиал свой на рeки и на источники водныя: и бысть кровь.
<p>5 И слышах ангела воднаго глаголюща: праведн еси, Господи, сый и иже бe, и прпдбн, яко сия судил еси:
<p>6 зане кровь святых и пророк излияша, и кровь им дал еси пити: достойни бо суть.
<p>7 И слышах другаго от олтаря глаголюща: ей, Господи Боже вседержителю, истинни и прави суди твои.
<p>8 И четвертый ангел излия фиал свой на солнце: и дано бысть ему опаляти человeки огнем.
<p>9 И опалишася человeцы зноем великим, и хулиша имя Божие, иже имать область на язвах сих, и не покаяшася дати ему славы.
<p>10 И пятый ангел излия фиал свой на престол звeрин: и бысть царство его омрачено, и жваху языки своя от болeзни,
<p>11 и хулиша Бога небeснаго от болeзни и от язв своих, и не покаяшася от дeл своих.
<p>12 И шестый ангел излия фиал свой на рeку велику евфрат: и изсяче вода ея, да уготовится путь царем сущым от восток солнечных.
<p>13 И видeх из уст змия и из уст звeря и из уст лжаго пророка духи три нечистыя, яко жабы исходящыя:
<p>14 суть бо дуси демонстии творяще знамения, иже исходят к царем всея вселенныя, собрати я на брань в день той великий Бога вседержителя.
<p>15 Се, гряду яко тать: блажен бдяй и блюдый ризы своя, да не наг ходит и узрят срамоту его.
<p>16 И собра их на мeсто нарицаемое еврейски армагеддон.
<p>17 И седмый ангел излия фиал свой на воздух: и изыде глас велий от храма небесе от престола, глаголя: бысть.
<p>18 И быша блистания и громи и гласи, и бысть трус велик, яков николиже бысть, отнелeже быша человeцы на земли, толик трус, тако велий.
<p>19 И бысть град велик в три части, и гради язычестии падоша, и вавилон великий помяновен бысть пред Богом, дати ему чашу вина ярости гнeва своего.
<p>20 И всяк остров бeжа, и горы не обрeтошася:
<p>21 и град велик, яко талантес, сниде с небесе на человeки: и хулиша человeцы Бога от язвы градныя, яко велия есть язва его зeло.
<h4>17</h4>
<p>1 И прииде един от седми ангел имущих седмь фиал, и глагола со мною, глаголя ми: прииди, да покажу ти суд любодeйцы великия, сeдящия на водах многих:
<p>2 с неюже любодeяша царие земстии, и упишася живущии на земли от вина любодeяния ея.
<p>3 И веде мя в пусто мeсто духом: и видeх жену сeдящу на звeри червленe, исполненeм имен хулных, иже имeяше глав седмь и рогов десять.
<p>4 И жена бe облечена в порфиру и червленицу, и позлащена златом и камением драгим и бисером, имущи чашу злату в руцe своей полну мерзости и скверн любодeяния ея:
<p>5 и на челe ея написано имя: тайна, вавилон великий, мати любодeйцам и мерзостем земским.
<p>6 И видeх жену пияну кровьми святых и кровьми свидeтелей Иисусовых, и дивихся, видeв ю, дивом великим.
<p>7 И рече ми ангел: что дивишися? аз ти реку тайну жены (сея) и звeря носящаго ю, седмь глав имуща и рогов десять.
<p>8 Звeрь, егоже видeл еси, бe, и нeсть, и имать взыти от бездны, и в пагубу пойдет: и удивятся живущии на земли, имже имена не написана суть в книгу животную от сложения мира, видяще, яко звeрь бe, и нeсть, и преста (видяще звeря, иже бe, и нeсть, и предстанет).
<p>9 Здe ум, иже имать мудрость. Седмь глав горы суть седмь, идeже жена сeдит на них,
<p>10 и царие седмь суть: пять их пало, и един есть, (а) другий еще не прииде: и егда приидет, мало ему есть пребыти (подобает быти).
<p>11 И звeрь, иже бe и нeсть, и той осмый есть, и от седмих есть, и в пагубу идет.
<p>12 И десять рогов, яже видeл еси, десять царей суть, иже царства еще не прияша, но область яко царие на един час приимут со звeрем.
<p>13 Сии едину волю имут, и силу и область свою звeрю дадут:
<p>14 сии со агнцем брань сотворят, и агнец побeдит я, яко Господь господем есть и царь царем: и сущии с ним званнии и избраннии и вeрни.
<p>15 И глагола ми: воды, яже еси видeл, идeже любодeйца сeдит, людие и народи суть, и племена и языцы.
<p>16 И десять рогов, яже видeл еси на звeри, сии любодeйцу возненавидят, и запустeвшу сотворят ю и нагу, и плоть ея снeдят, и сожгут ю огнем:
<p>17 Бог бо дал есть в сердца их, сотворити волю его, и сотворити едину волю, и дати царство свое звeрю, дондеже скончаются глаголы Божии.
<p>18 И жена, юже видeл еси, град есть великий, иже имать царство над цари земными.
<h4>18</h4>
<p>1 И по сих видeх ина ангела сходяща с небесе, имуща область велию: и земля просвeтися от славы его.
<p>2 И возопи в крeпости, гласом велиим глаголя: паде, паде вавилон великий, и бысть жилище бeсом и хранитель всякому духу нечисту, и хранилище всeх птиц нечистых и ненавидимых: яко от вина ярости любодeяния своего напои вся языки,
<p>3 и царие земстии с нею любы дeяша, и купцы земстии от силы пищи ея (от богатства сластей его) разбогатeша.
<p>4 И слышах глас ин с небесе, глаголющь: изыдите из нея, людие мои, да не причаститеся грeхом ея и от язв ея да не вредитеся:
<p>5 яко прилeпишася (взыдоша) грeси ея даже до небесе, и помяну Бог неправды ея.
<p>6 Воздадите ей, яко и та воздаде вам, и усугубите ей сугубо по дeлом ея: чашею, еюже черпа (вам), черплите ей сугубо.
<p>7 Елико прославися и разсвирeпe (насладися), толико дадите ей мук и рыданий: яко в сердцы своем глаголет, (яко) сeжу царицею, и вдова нeсмь, и рыдания не имам видeти.
<p>8 Сего ради во един день приидут язвы ей, смерть и плачь и глад, и огнем сожжена будет, яко крeпок Господь Бог судяй ей.
<p>9 И возрыдают и восплачутся ея царие земстии, любы дeявшии с нею и разсвирeпeвшии, егда узрят дым запаления ея,
<p>10 издалеча стояще за страх мук ея, глаголюще: горе, горе, град великий вавилон, град крeпкий, яко во един час прииде суд твой.
<p>11 И купцы земстии возрыдают и восплачутся о нем, яко бремен их никтоже купует ктому,
<p>12 бремен злата и сребра, и камения драгаго и бисера, и висса и порфиры, и шелка и червени, и всякаго древа фиинна, и всякаго сосуда из кости слоновыя, и всякаго сосуда от древа честнаго, и мeдяна и желeзна и мраморна,
<p>13 и корицы и фимиама, и мира и ливана, и вина и елеа, и семидала и пшеницы, и скота и овец, и коней и колесниц, и тeлес и душ человeческих.
<p>14 И овощи похотей души твоея отидоша от тебе, и вся тучная и свeтлая отидоша от тебе, и ктому не имаши обрeсти их.
<p>15 Купцы сими обогащшеся от нея, издалеча станут за страх мучения ея, рыдающе и плачущеся,
<p>16 и глаголюще: горе, горе, град великий, облеченный виссом и порфирою и червленицею, и позлащеный златом и камением драгим и бисером
<p>17 яко во един час погибе толико богатство. И всяк кормчий, и всяк плаваяй в кораблех, и всяк елик в мори дeлаяй (и весь в кораблех народ, и корабелницы, и елицы в мори дeлают), издалеча сташа,
<p>18 и вопияху, видяще дым раждежения его, глаголюще: кий подобен граду великому?
<p>19 И положиша персть на главах своих, и возопиша плачущеся и рыдающе, глаголюще: горе, горе, град великий, в немже обогатишася вси имущии корабли в мори, от чести (богатства) его: яко единeм часом запустe.
<p>20 Веселися о сем, небо, и святии апостоли и пророцы, яко суди Бог суд ваш от него.
<p>21 И взят един ангел крeпок камень велик яко жернов и верже в море, глаголя: тако стремлением ввержен будет вавилон град великий, и не имать обрeстися ктому:
<p>22 и глас гудец и мусикий, и пискателей и труб не имать слышатися ктому в тебe: и всяк хитрец всякия хитрости не обрящется ктому в тебe, и шум жерновный не будет слышан в тебe:
<p>23 и свeт свeтилника не имать свeтити в тебe ктому, и глас жениха и невeсты не имать слышан быти в тебe ктому: яко купцы твои бeша вельможи земстии, яко волхвовании твоими прельщени быша вси языцы.
<p>24 И в нем кровь пророческа и святых обрeтеся и всeх избиенных на земли.
<h4>19</h4>
<p>1 И по сих слышах глас велий народа многа на небеси, глаголющаго: аллилуиа: спасeние и слава, и честь и сила Господу нашему,
<p>2 яко истинни и прави суди его: яко судил есть любодeйцу велику, яже посмради (растли) землю любодeянием своим, и отмстил кровь рабов своих от руки ея.
<p>3 И второе рeша: аллилуиа. И дым ея восхождаше во вeки вeков.
<p>4 И падоша двадесять и четыри старцы и четыри животна и поклонишася Богови сeдящему на престолe, глаголюще: аминь, аллилуиа.
<p>5 И глас изыде от престола глаголющь: пойте Богу нашему, вси раби его и боящиися его, и малии и велицыи.
<p>6 И слышах яко глас народа многа, и яко глас вод многих, и яко глас громов крeпких, глаголющих: аллилуиа, яко воцарися Господь Бог вседержитель:
<p>7 радуимся и веселимся, и дадим славу ему: яко прииде брак агнчий, и жена его уготовила есть себе.
<p>8 И дано бысть ей облещися в виссон чист и свeтел: виссон бо оправдания святых есть.
<p>9 И глагола ми: напиши: блажени званнии на вечерю брака агнча. И глагола ми: сия словеса истинна Божия суть.
<p>10 И пад пред ногама его, поклонихся ему: и глагола ми: виждь, ни: клеврет ти есмь и братий твоих имущих свидeтелство Иисусово: Богу поклонися: свидeтелство бо Иисусово есть дух пророчествия.
<p>11 И видeх небо отверсто, и се, конь бeл, и сeдяй на нем вeрен и истинен, и правосудный и воинственный:
<p>12 очи же ему (еста) яко пламень огнен, и на главe его вeнцы мнози: имый имя написано, еже никтоже вeсть, токмо он сам:
<p>13 и облечен в ризу червлену кровию. И нарицается имя его слово Божие.
<p>14 И воинства небeсная идяху вслeд его на конех бeлых, облечени в виссон бeл и чист.
<p>15 И из уст его изыде оружие остро, да тeм избиет языки: и той упасет я жезлом желeзным, и той перет точило вина ярости и гнeва Божия вседержителева.
<p>16 И имать на ризe и на стегнe своем имя написано: Царь царем и Господь господем.
<p>17 И видeх единаго ангела стояща на солнцe: и возопи гласом велиим, глаголя всeм птицам парящым посредe небесе: приидите и соберитеся на вечерю великую Божию,
<p>18 да снeсте плоти царей и плоти крeпких и плоти тысящников, и плоти коней и сeдящих на них, и плоти всeх свободных и рабов, и малых и великих.
<p>19 И видeх звeря и цари земныя и вои их собраны сотворити брань с сeдящим на кони и с воинствы его.
<p>20 И ят бысть звeрь и с ним лживый пророк, сотворивый знамения пред ним, имиже прельсти приемшыя начертание звeрино и покланяющыяся иконe его: жива ввержена быста оба в езеро огненное горящее жупелом:
<p>21 а прочии убиени быша оружием сeдящаго на кони, изшедшим из уст его: и вся птицы насытишася от плотей их.
<h4>20</h4>
<p>1 И видeх ангела сходяща с небесе, имeюща ключь бездны и уже велико в руцe своей:
<p>2 и ят змия, змия древняго, иже есть диавол и сатана, и связа и на тысящу лeт,
<p>3 и в бездну затвори (вверже) его, и заключи его, и запечатлe над ним, да не прельстит ктому языки, дондеже скончается тысяща лeт: и по сих подобает ему отрeшену быти на мало время.
<p>4 И видeх престолы и сeдящыя на них, и суд дан бысть им: и душы растесаных за свидeтелство Иисусово и за слово Божие, иже не поклонишася звeрю, ни иконe его, и не прияша начертания на челeх своих и на руцe своей. И ожиша и воцаришася со Христом тысящу лeт:
<p>5 прочии же мертвецы не ожиша, дондеже скончается тысяща лeт. Се воскресeние первое.
<p>6 Блажен и свят, иже имать часть в воскресeнии первeм: на нихже смерть вторая не имать области, но будут иерее Богу и Христу и воцарятся с ним тысящу лeт.
<p>7 И егда скончается тысяща лeт, разрeшен будет сатана от темницы своея и изыдет прельстити языки сущыя на четырех углeх земли, гога и магога, собрати их на брань, ихже число яко песок морский.
<p>8 И взыдоша на широту земли и обыдоша святых стан и град возлюбленный.
<p>9 И сниде огнь от Бога с небесе и пояде я:
<p>10 и диавол льстяй их ввержен будет в езеро огненно и жупелно, идeже звeрь и лживый пророк: и мучени будут день и нощь во вeки вeков.
<p>11 И видeх престол велик бeл и сeдящаго на нем, егоже от лица бeжа небо и земля, и мeсто не обрeтеся им.
<p>12 И видeх мертвецы малыя и великия стоящя пред Богом, и книги разгнушася: и ина книга отверзеся, яже есть животная: и суд прияша мертвецы от написаных в книгах, по дeлом их.
<p>13 И даде море мертвецы своя, и смерть и ад даста своя мертвецы: и суд прияша по дeлом своим,
<p>14 и смерть и ад ввержена быста в езеро огненное. И се есть вторая смерть.
<p>15 И иже не обрeтеся в книзe животнeй написан, ввержен будет в езеро огненное.
<h4>21</h4>
<p>1 И видeх небо ново и землю нову: первое бо небо и земля первая преидоста, и моря нeсть ктому.
<p>2 И аз иоанн видeх град святый, иерусалим нов сходящь от Бога с небесе, приготован яко невeсту украшену мужу своему.
<p>3 И слышах глас велий с небесе, глаголющь: се, скиния Божия с человeки, и вселится с ними: и тии людие его будут, и сам Бог будет с ними Бог их:
<p>4 и отимет Бог всяку слезу от очию их, и смерти не будет ктому: ни плача, ни вопля, ни болeзни не будет ктому, яко первая мимоидоша.
<p>5 И рече сeдяй на престолe: се, нова вся творю. И глагола ми: напиши, яко сия словеса истинна и вeрна суть.
<p>6 И рече ми: совершишася. Аз есмь алфа и омега, начаток и конец: аз жаждущему дам от источника воды животныя туне.
<p>7 Побeждаяй наслeдит вся, и буду ему Бог, и той будет мнe в сына.
<p>8 Страшливым же и невeрным, и скверным и убийцам, и блуд творящым и чары творящым, идоложерцем и всeм лживым, часть им в езерe горящем огнем и жупелом, еже есть смерть вторая.
<p>9 И прииде ко мнe един от седми ангел, имущих седмь фиал исполненых седмих язв послeдних, и рече ко мнe, глаголя: гряди, покажу ти невeсту агнчу жену.
<p>10 И веде мя духом на гору велику и высоку и показа ми град великий, святый иерусалим низходящь с небесе от Бога,
<p>11 имущь славу Божию: и свeтило его подобно камени драгому, яко камени иаспису кристалловидну:
<p>12 имущь стeну велику и высоку, имущь врат дванадесять, и на вратeх ангелов дванадесять и имена написана, яже суть имена дванадесятим колeном сынов Израилевых:
<p>13 от востока врата троя и от сeвера врата троя, от юга врата троя и от запада врата троя.
<p>14 И стeна града имeяше оснований дванадесять, и на них имен дванадесять апостолов агнчих.
<p>15 И глаголяй со мною имeяше трость злату, да измeрит град и врата его и стeны его.
<p>16 И град на четыри углы стоит, и долгота его толика есть, елика же и широта. И измeри град тростию на стадий дванадесять тысящ: долгота и широта и высота его равна суть.
<p>17 И размeри стeну его во сто и четыридесять и четыри лакти, в мeру человeческу, яже есть ангела.
<p>18 И бe создание стeны его иаспис: и град злато чисто, подобен стклу чисту.
<p>19 И основания стeны града всяким драгим камением украшена бяху: основание первое иаспис, второе сапфир, третие халкидон, четвертое смарагд,
<p>20 пятое сардоникс, шестое сардий, седмое хрисолиф, осмое вирилл, девятое топазий, десятое хрисопрас, первоенадесять иакинф, второенадесять амефист.
<p>21 И дванадесять врат дванадесять бисеров: едина каяждо врата бeша от единаго бисера. И стогны града злато чисто, яко сткло пресвeтло.
<p>22 И храма не видeх в нем: Господь бо Бог вседержитель храм ему есть, и агнец.
<p>23 И град не требуя солнца и луны, да свeтят в нем, слава бо Божия просвeти его, и свeтилник его агнец.
<p>24 И языцы спасени во свeтe его пойдут, и царие земстии принесут славу и честь свою в него.
<p>25 И врата его не имут затворитися во дни: нощи бо не будет ту.
<p>26 И принесут славу и честь языков в него:
<p>27 и не имать в него внити всяко скверно, и творяй мерзость и лжу, но токмо написаныя в книгах животных агнца.
<h4>22</h4>
<p>1 И показа ми чисту рeку воды животныя, свeтлу яко кристалл, исходящу от престола Божия и агнча.
<p>2 Посредe стогны его и по обаполы рeки древо животное, еже творит плодов дванадесяте, на кийждо мeсяц воздая плод свой: и листвие древа во исцeление языком.
<p>3 И всяка анафема не будет ктому: и престол Божий и агнечь будет в нем, и раби его послужат ему,
<p>4 и узрят лице его, и имя его на челeх их.
<p>5 И нощи не будет тамо, и не потребуют свeта от свeтилника, ни свeта солнечнаго, яко Господь Бог просвeщает я: и воцарятся во вeки вeков.
<p>6 И рече ми: сия словеса вeрна и истинна: и Господь Бог святых пророк посла ангела своего показати рабом своим, имже подобает быти вскорe.
<p>7 Се, гряду скоро: блажен соблюдаяй словеса пророчества книги сея.
<p>8 И аз иоанн видeх сия и слышах. И егда слышах и видeх, падох поклонитися на ногу ангела показующаго ми сие:
<p>9 и глагола ми: виждь, ни: клеврет бо твой есмь и братии твоея пророков и соблюдающих словеса книги сея: Богу поклонися.
<p>10 И глагола ми: не запечатлeй словес пророчествия книги сея: яко время близ есть.
<p>11 Обидяй да обидит еще, и скверный да осквернится еще: и праведный правду да творит еще: и святый да святится еще.
<p>12 И се, гряду скоро, и мзда моя со мною, воздати коемуждо по дeлом его.
<p>13 Аз есмь алфа и омега, начаток и конец, первый и послeдний.
<p>14 Блажени творящии заповeди его, да будет область им на древо животное, и враты внидут во град.
<p>15 Внe же пси и чародeе, и любодeе и убийцы, и идолослужителе и всяк любяй и творяй лжу.
<p>16 Аз Иисус послах ангела моего засвидeтелствовати вам сия в церквах. Аз есмь корень и род давидов, и звeзда утренняя (свeтлая) и денница.
<p>17 И дух и невeста глаголют: прииди, и слышяй да глаголет: прииди. И жаждяй да приидет, и хотяй да приимет воду животную туне.
<p>18 Сосвидeтелствую бо всякому слышащему словеса пророчества книги сея: аще кто приложит к сим, наложит Бог на него язв написанных в книзe сей:
<p>19 и аще кто отимет от словес книги пророчествия сего, отимет Бог часть его от книги животныя, и от града святаго, и написанных в книзe сей.
<p>20 Глаголет свидeтелствуяй сия: ей, гряду скоро: аминь. Ей, гряди Господи Иисусе.
<p>21 Благодать Господа нашего Иисуса Христа со всeми вами. Аминь.
