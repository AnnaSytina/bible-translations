<h4>1</h4>
<p>1 Павел, раб Иисус Христов, зван апостол, избран в благовeстие Божие,
<p>2 еже прежде обeща пророки своими в писаниих святых,
<p>3 о сынe своем, бывшем от сeмене давидова по плоти,
<p>4 нареченнeм сынe Божии в силe, по духу святыни, из воскресeния от мертвых, Иисуса Христа Господа нашего,
<p>5 имже прияхом благодать и апостольство в послушание вeры во всeх языцeх, о имени его.
<p>6 в нихже есте и вы, звани Иисусу Христу.
<p>7 всeм сущым в римe возлюбленным Богу, званным святым. благодать вам и мир от Бога Отца нашего, и Господа Иисуса Христа.
<p>8 Первое убо благодарю Бога моего Иисусом Христом о всeх вас, яко вeра ваша возвeщается во всем мирe.
<p>9 свидeтель бо ми есть Бог, емуже служу духом моим во благовeствовании сына его, яко безпрестани память о вас творю,
<p>10 всегда в молитвах моих моляся, аще убо когда поспeшен буду волею Божиею приити к вам.
<p>11 желаю бо видeти вас, да нeкое подам вам дарование духовное, ко утверждению вашему.
<p>12 сие же есть, соутeшитися в вас вeрою общею, вашею же и моею.
<p>13 Не хощу же не вeдeти вам, братие, яко множицею восхотeх приити к вам, и возбранен бых доселe, да нeкии плод имeю и в вас, якоже и в прочих языцeх.
<p>14 Еллином же и варвавом, мудрым же и неразумным должен есмь.
<p>15 тако есть, еже по моему усердию и вам сущым в римe благовeстити.
<p>16 Не стыжуся бо благовeствованием Христовым: сила бо Божия есть во спассение всякому вeрующему, иудеови же прежде и еллину.
<p>17 Правда бо Божия в нем является от вeры в вeру, якоже есть писано. праведныи же от вeры жив будет.
<p>18 Открывается бо гнeв Божии с небесе на всякое нечестие и неправду человeков, содержащих истину в неправдe.
<p>19 зане разумное Божие (еже возможно разумeти о Бозe.) явe есть в них. Бог бо явил есть им:
<p>20 невидимая бо его, от создания мира твореньми помышляема, видима суть, и присносущная сила его и божество, во еже быти им безотвeтным.
<p>21 Занеже разумeвше Бога, не яко Бога прославиша или благодариша, но осуетишася помышлении своими, и омрачися неразумное их сердце.
<p>22 глаголющеся быти мудри, обюродeша,
<p>23 и измeниша славу нетлeннаго Бога в подобие образа тлeнна человeка и птиц и четвероног и гад.
<p>24 тeмже и предаде их Бог в похотех сердец их в нечистоту, во еже сквернитися тeлесем их в себe самeх.
<p>25 иже премeниша истину Божию во лжу, и почтоша и послужиша твари паче творца, иже есть благословен во вeки, аминь.
<p>26 Сего ради предаде их Бог в страсти безчестия. и жены бо их измeниша естественную подобу в презестественную.
<p>27 такожде и мужи, оставльше естественную подобу женска пола, разжегошася похотию своею друг на друга, мужи на мужех студ содeвающе, и возмездие, еже подобаше прелести их, в себe восприемлюще.
<p>28 И якоже не искусиша имeти Бога в разумe, (сего ради) предаде их Бог в неискусен ум, творити неподобная,
<p>29 исполненых всякия неправды, блужения, лукавства, лихоимания, злобы. исполненых зависти, убииства, рвения, льсти, злонравия.
<p>30 шепотники, клеветники, богомерзки, досадители, величавы, горды, обрeтатели злых, родителем непокоривы,
<p>31 неразумны, непримирительны, нелюбовны, неклятвохранительны, немилостивны.
<p>32 Нeцыи же и оправдание Божие разумeвше, яко таковая творящии достойни смерти суть, не точию сами творят, но и соизволяют творящым.
<h4>2</h4>
<p>1 Сего ради безотвeтен еси, о! человeче всяк судяй. имже бо судом судиши друга, себе осуждаеши. таяжде бо твориши судяй.
<p>2 Вeмы же, яко суд Божии есть поистиннe на творящих таковая.
<p>3 Помышляеши ли же сие, о! человeче, судяй таковая творящым и творя сам таяжде, яко ты избeжиши ли суда Божия,
<p>4 Или о богатствe благости его и кротости и долготерпeнии нерадиши, не вeдый, яко благость Божия на покаяние тя ведет?
<p>5 По жестокости же твоей и непокаянному сердцу, собираеши себe гнeв в день гнeва и откровения праведнаго суда Божия,
<p>6 иже воздаст коемуждо по дeлом его.
<p>7 овым убо, по терпeнию дeла благаго, славы и чести и нетлeния ищущым, живот вeчный.
<p>8 а иже по рвению противляются убо истинe, повинуются же неправдe, ярость и гнeв.
<p>9 Скорбь и тeснота на всяку душу человeка творящаго злое, иудеа же прежде и еллина.
<p>10 Слава же и честь и мир всякому дeлающему благое, иудееви же прежде и еллину.
<p>11 Нeсть бо на лица зрeния у Бога.
<p>12 Елицы бо беззаконно (без закона) согрeшиша, беззаконно (без закона.) и погибнут. и елицы в законe согрeшиша, законом суд приимут.
<p>13 не слышателие бо закона праведни пред Богом, но творцы закона, сии оправдятся.
<p>14 егда бо языцы, не имуще закона, естеством законная творят, сии, закона не имуще, сами себe суть закон.
<p>15 иже являют дeло законное написано в сердцах своих, спослушествующеи им совeсти, и между собою помыслом осуждающым или отвeщающым,
<p>16 в день, егда судит Бог тайная человeком, по благовeстию моему, Иисусом Христом.
<p>17 Се ты иудей именуешися, и почиваеши на законe, и хвалишися о Бозe,
<p>18 и разумeеши волю, и разсуждаеши лучшая, научаемь от закона,
<p>19 уповая же себе вожда быти слeпым, свeта сущым во тмe,
<p>20 наказателя безумным, учителя младенцем, имуща образ разума и истины в законe.
<p>21 научая убо инаго, себе ли не учиши,
<p>22 проповeдая не красти, крадеши. глаголяи не прелюбы творити, прелюбы твориши. гнушаяся идол, святая крадеши.
<p>23 иже в законe хвалишися, преступлением закона Бога безчествуеши.
<p>24 Имя бо Божие вами хулится во языцeх, якоже есть писано.
<p>25 Обрeзание бо пользует, аще закон твориши. аще же закона преступник еси, обрeзание твое необрeзание бысть.
<p>26 Аще убо необрeзание оправдание закона сохранит, не необрeзание ли его во обрeзание вмeнится,
<p>27 и осудит еже от естества необрeзание, закон совершающее, тебе, иже писанием и обрeзанием еси преступник закона.
<p>28 Не бо иже явe, иудей есть, ни еже явe во плоти, обрeзание.
<p>29 но иже в тайнe иудей, и обрeзание сердца духом, (а) не писанием: емуже похвала не от человeк, но от Бога.
<h4>3</h4>
<p>1 Что убо лишшее иудею (кое убо преимущество иудеа), или кая польза обрeзания,
<p>2 Много, по всякому образу. первeе (наипаче) бо, яко ввeрена быша им словеса Божия.
<p>3 Что бо, аще не вeроваша нeцыи, еда (убо) невeрствие их вeру Божию упразднит,
<p>4 Да не будет: да будет же Бог истинен, всяк же человeк ложь, якоже есть писано: яко да оправдишися во словесeх твоих, и побeдиши, внегда судити ти.
<p>5 Аще ли неправда наша Божию правду составляет, что речем, еда ли неправедн Бог наносяй гнeв, по человeку глаголю.
<p>6 Да не будет: понеже како судити имать Бог миру,
<p>7 Аще бо истина Божия в моей лжи избыточествова в славу его, что еще и аз яко грeшник осуждаюся,
<p>8 И не якоже хулимся, и якоже глаголют нeцыи нас глаголати, яко сотворим злая, да приидут благая: ихже суд правн есть.
<p>9 Что убо, преимeем ли? Никакоже: предукорихом бо (прежде бо обвинени есмы) иудеи же и еллины вся (вси) под грeхом быти,
<p>10 якоже есть писано. яко нeсть праведн никтоже:
<p>11 нeсть разумeваяи, и нeсть взыскаяй Бога:
<p>12 вси уклонишася, вкупe непотребни быша. нeсть творяй благостыню, нeсть даже до единаго.
<p>13 Гроб отверст гортань их, языки своими льщаху. яд аспидов под устнами их.
<p>14 ихже уста клятвы и горести полна суть.
<p>15 Скоры ноги их пролияти кровь:
<p>16 сокрушение и озлобление на путех их.
<p>17 и пути мирнаго не познаша.
<p>18 Нeсть страха Божия пред очима их.
<p>19 Вeмы же, яко елика закон глаголет, сущым в законe глаголет: да всяка уста заградятся, и повинен будет весь мир Богови:
<p>20 зане от дeл закона не оправдится всяка плоть пред ним. законом бо познание грeха.
<p>21 Нынe же кромe закона правда Божия явися, свидeтельствуема от закона и пророк.
<p>22 Правда же Божия вeрою Иисус Христовою во всeх и на всeх вeрующих: нeсть бо разнствия,
<p>23 вси бо согрeшиша, и лишени суть славы Божия,
<p>24 оправдаеми туне благодатию его, избавлением, еже о Христe Иисусe,
<p>25 егоже предположи Бог очищение вeрою в крови его, в явление правды своея, за отпущение прежде бывших грeхов,
<p>26 в долготерпeнии Божии, и в показание правды его в нынeшнее время, во еже быти ему праведну и оправдающу сущаго от вeры Иисусовы.
<p>27 Гдe убо похвала, отгнася. Которым законом? дeлы ли? Ни, но законом вeры.
<p>28 Мыслим убо вeрою оправдатися человeку, без дeл закона.
<p>29 Или иудеев Бог токмо, а не и языков? Ей, и языков:
<p>30 понеже един Бог, иже оправдит обрeзание от вeры и необрeзание вeрою.
<p>31 Закон ли убо разоряем вeрою? Да не будет: но закон утверждаем.
<h4>4</h4>
<p>1 Что убо речем авраама отца нашего обрeсти по плоти,
<p>2 Аще бо авраам от дeл оправдася, имать похвалу, но не у Бога.
<p>3 Что бо писание глаголет, вeрова же авраам Богови, и вмeнися ему в правду.
<p>4 Дeлающему же мзда не вмeняется по благодати, но по долгу:
<p>5 а не дeлающему, вeрующему же во оправдающаго нечестива, вмeняется вeра его в правду.
<p>6 Якоже и давид глаголет блаженство человeка, емуже вмeняет Бог правду, без дeл закона:
<p>7 блажени, ихже отпустишася беззакония и ихже прикрышася грeси:
<p>8 блажен муж, емуже не вмeнит Господь грeха.
<p>9 Блаженство убо сие на обрeзание ли, или на необрeзание? Глаголем бо, яко вмeнися аврааму вeра в правду.
<p>10 Како убо вмeнися ему, во обрeзании ли сущу, или в необрeзании, не во обрeзании, но в необрeзании.
<p>11 И знамение прият обрeзания, печать правды вeры, яже в необрeзании. яко быти ему отцу всeх вeрующих в необрeзании, во еже вмeнитися и тeм в правду.
<p>12 и отцу обрeзания, не сущым точию от обрeзания, но и ходящым в стопах вeры, яже (бe) в необрeзании отца нашего авраама.
<p>13 Не законом бо обeтование аврааму, или сeмени его, еже быти ему наслeднику мирови, но правдою вeры.
<p>14 Аще бо сущии от закона наслeдницы, испразднися вeра, и разорися обeтование:
<p>15 закон бо гнeв содeловает. идeже бо нeсть закона, (ту) ни преступления.
<p>16 Сего ради от вeры, да по благодати, во еже быти извeстну обeтованию всему сeмени, не точию сущему от закона, но и сущему от вeры авраамовы, иже есть отец всeм нам,
<p>17 якоже есть писано: яко отца многим языком положих тя, прямо Богу, емуже вeрова, животворящему мертвыя и нарицающу не сущая яко сущая.
<p>18 Иже паче упования во упование вeрова, во еже быти ему отцу многим языком, по реченному: тако будет сeмя твое.
<p>19 И не изнемог вeрою, ни усмотри своея плоти уже умерщвленныя, столeтен нeгдe сый, и мертвости ложесн сарриных:
<p>20 во обeтовании же Божии не усумнeся невeрованием, но возможе вeрою, дав славу Богови
<p>21 и извeстен быв, яко, еже обeща, силен есть и сотворити.
<p>22 Тeмже и вмeнися ему в правду.
<p>23 Не писано же бысть за того единаго точию, яко вмeнися ему,
<p>24 но и за ны, имже хощет вмeнитися, вeрующым в воскресившаго Иисуса Христа Господа нашего из мертвых,
<p>25 иже предан бысть за прегрeшения наша и воста за оправдание наше.
<h4>5</h4>
<p>1 Оравдившеся убо вeрою, мир имамы к Богу Господем нашим Иисус Христом,
<p>2 имже и приведение обрeтохом вeрою во благодать сию, в нейже стоим, и хвалимся упованием славы Божия.
<p>3 Не точию же, но и хвалимся в скорбех, вeдяще, яко скорбь терпeние содeловает,
<p>4 терпeние же искусство, искусство же упование:
<p>5 упование же не посрамит. яко любы Божия излияся в сердца наша духом святым данным нам.
<p>6 Еще бо Христос сущым нам немощным, по времени за нечестивых умре.
<p>7 Едва бо за праведника кто умрет: за благаго бо негли кто и дерзнет умрети.
<p>8 Составляет же свою любовь к нам Бог, яко, еще грeшником сущым нам, Христос за ны умре.
<p>9 Много убо паче, оправдани бывше нынe кровию его, спасемся им от гнeва.
<p>10 Аще бо врази бывше примирихомся Богу смертию сына его, множае паче примирившеся спасемся в животe его:
<p>11 не точию же, но и хвалимся о Бозe Господем нашим Иисус Христом, имже нынe примирение прияхом.
<p>12 Сего ради якоже единeм человeком грeх в мир вниде, и грeхом смерть, и тако смерть во вся человeки вниде, в немже вси согрeшиша.
<p>13 До закона бо грeх бe в мирe. грeх же не вмeняшеся, не сущу закону.
<p>14 Но царствова смерть от адама даже до моисеа и над несогрeшившими по подобию преступления адамова, иже есть образ будущаго.
<p>15 Но не якоже прегрeшение, тако и дар. Аще бо прегрeшением единаго мнози умроша, множае паче благодать Божия и дар благодатию единаго человeка Иисуса Христа во многих преизлишествова.
<p>16 И не якоже единeм согрeшшим, дарование. грeх бо из единаго во осуждение: дар же от многих прегрeшении во оправдание.
<p>17 Аще бо единаго прегрeшением смерть царствова единeм, множае паче избыток благти и дар правды приемлюще, в жизни воцарятся единeм Иисус Христом.
<p>18 Тeмже убо, якоже единаго прегрeшением во вся человeки вниде осуждение, такожде и единаго оправданием во вся человeки вниде оправдание жизни.
<p>19 Якоже бо ослушанием единаго человeка грeшни быша мнози, сице и послушанием единаго праведни будут мнози.
<p>20 Закон же привниде, да умножится прегрeшение. Идeже бо умножися грeх, преизбыточествова благодать:
<p>21 да якоже царствова грeх во смерть, такожде и благть воцарится правдою в жизнь вeчную, Иисус Христом Господем нашим.
<h4>6</h4>
<p>1 Что убо речем, пребудем ли во грeсe, да благодать преумножится? Да не будет.
<p>2 Иже бо умрохом грeху, како паки оживем о нем (како еще жити будем в нем,)?
<p>3 Или не разумeете, яко елицы во Христа ииса крестихомся, в смерть его крестихомся?
<p>4 Спогребохомся убо ему крещением в смерть, да якоже воста Христос от мертвых славою Отчею, тако и мы во обновлении жизни ходити начнем (да ходим).
<p>5 Аще бо (сообразни.) (снасаждени.) быхом подобию смерти его, то и воскресния будем,
<p>6 сие вeдяще, яко ветхии наш человeк с ним распятся, да упразднится тeло грeховное, яко ктому не работати нам грeху.
<p>7 умерый бо свободися от грeха.
<p>8 Аще же умрохом со Христом, вeруем, яко и живи будем с ним,
<p>9 вeдяще, яко Христос воста от мертвых, ктому уже не умирает. смерть им ктому не обладает.
<p>10 Еже бо умре, грeху умре единою: а еже живет, Богови живет.
<p>11 Такожде и вы помышляйте себе мертвых убо быти грeху, живых же Богови, о Христe Иисусe Господe нашем.
<p>12 Да не царствует убо грeх в мертвеннeм вашем тeлe, во еже послушати его в похотех его:
<p>13 ниже представляйте уды вашя оружия неправды грeху: но представляйте себе Богови яко от мертвых живых, и уды вашя оружия правды Богови.
<p>14 Грeх бо вами да не обладает. нeсте бо под законом, но под благодатию.
<p>15 Что убо, согрeшим ли, зане нeсмы под законом, но под благодатию, да не будет.
<p>16 Не вeсте ли, яко емуже представляете себе рабы в послушание, раби есте, егоже послушаете, или грeха в смерть, или послушания в правду?
<p>17 Благодарим убо Бога, яко бeсте раби грeху, послушасте же от сердца, в оньже и предастеся образ учения.
<p>18 Свобождшеся же от грeха, поработистеся правдe.
<p>19 Человeческо глаголю, за немощь плоти вашея. Якоже бо представисте уды вашя рабы нечистотe и беззаконию в беззаконие, тако нынe представите уды вашя рабы правдe во святыню.
<p>20 Егда бо раби бeсте грeха, свободни бeсте от правды.
<p>21 Кий убо тогда имeсте плод? О нихже нынe стыдитеся, кончина бо онeх, смерть.
<p>22 Нынe же свобождшеся от грeха, порабощшеся же Богови, имате плод ваш во святыню, кончину же жизнь вeчную.
<p>23 Оброцы бо грeха, смерть: дарование же Божие живот вeчный о Христe Иисусe Господe нашем.
<h4>7</h4>
<p>1 Или не разумeете, братие. вeдущым бо закон глаголю: яко закон обладает над человeком, во елико время живет?
<p>2 Ибо мужатая жена живу мужу привязана есть законом: аще ли же умрет муж ея, разрeшится от закона мужескаго.
<p>3 Тeмже убо, живу сущу мужу, прелюбодeйца бывает, аще будет мужеви иному: аще ли умрет муж ея, свободна есть от закона, не быти ей прелюбодeйцe, бывшей мужу иному.
<p>4 Тeмже, братие моя, и вы умросте закону тeлом Христовым, во еже быти вам иному, воставшему из мертвых, да плод принесем Богови.
<p>5 Егда бо бeхом во плоти, страсти греховныя, яже законом, дeйствоваху во удeх наших, во еже плод творити смерти:
<p>6 нынe же упразднихомся от закона, умерше, имже держими бeхом, яко работати нам (Богови) во обновлении духа, а не в ветхости писмене.
<p>7 Что убо речем? закон ли грeх? Да не будет: но грeха не знах, точию законом: похоти же не вeдах, аще не бы закон глаголал. не похощеши.
<p>8 Вину же прием грeх заповeдию, содeла во мнe всяку похоть: без закона бо грeх мертв есть.
<p>9 Аз же живях кромe закона иногда: пришедшей же заповeди, грeх убо оживе,
<p>10 аз же умрох: и обрeтеся ми заповeдь, яже в живот, сия в смерть,
<p>11 грeх бо вину прием заповeдию, прельсти мя, и тою умертви мя.
<p>12 Тeмже убо закон свят, и заповeдь свята и праведна и блага.
<p>13 Благое ли убо бысть мнe смерть? Да не будет: но грeх, да явится грeх, благим ми содeвая смерть, да будет по премногу грeшен грeх заповeдию.
<p>14 Вeмы бо, яко закон духовен есть: аз же плотян есмь, продан под грeх.
<p>15 Еже бо содeваю, не разумeю: не еже бо хощу, сие творю, но еже ненавижду, то содeловаю.
<p>16 Аще ли, еже не хощу, сие творю, хвалю закон яко добр,
<p>17 нынe же не ктому аз сие содeваю, но живый во мнe грeх.
<p>18 Вeм бо, яко не живет во мнe, сирeчь во плоти моей, доброе: еже бо хотeти прилежит ми, а еже содeяти доброе, не обрeтаю.
<p>19 Не еже бо хощу доброе, творю, но еже не хощу злое, сие содeваю.
<p>20 Аще ли, еже не хощу аз, сие творю, уже не аз сие творю, но живый во мнe грeх.
<p>21 Обрeтаю убо закон, хотящу ми творити доброе, яко мнe злое прилежит.
<p>22 Соуслаждаюся бо закону Божию по внутреннему человeку:
<p>23 вижду же ин закон во удeх моих, противу воюющь закону ума моего и плeняющь мя законом грeховным, сущим во удeх моих.
<p>24 Окаянен аз человeк: кто мя избавит от тeла смерти сея?
<p>25 Благодарю Бога моего Иисус Христом Господем нашим. Тeмже убо сам аз умом моим работаю закону Божию, плотию же закону грeховному.
<h4>8</h4>
<p>1 Ни едино убо нынe осуждение сущым о Христe Иисусe, не по плоти ходящым, но по духу:
<p>2 закон бо духа жизни о Христe Иисусe свободил мя есть от закона грeховнаго и смерти.
<p>3 Немощное бо закона, в немже немоществоваше плотию, Бог сына своего посла в подобии плоти грeха, и о грeсe осуди грeх во плоти,
<p>4 да оправдание закона исполнится в нас, не по плоти ходящих, но по духу.
<p>5 Сущии бо по плоти, плотская мудрствуют. а иже по духу, духовная.
<p>6 Мудрование бо плотское смерть есть, а мудрование духовное живот и мир,
<p>7 зане мудрование плотское вражда на Бога: закону бо Божию не покаряется, ниже бо может.
<p>8 Сущии же во плоти, Богу угодити не могут.
<p>9 Вы же нeсте во плоти, но в дусe, понеже дух Божии живет в вас. Аще же кто духа Христова не имать, сей нeсть егов.
<p>10 Аще же Христос в вас, плоть убо мертва грeха ради, дух же живет правды ради.
<p>11 Аще ли же дух воскресившаго Иисуса от мертвых живет в вас, воздвигии Христа из мертвых оживотворит и мертвенная тeлеса ваша, живущим духом его в вас.
<p>12 Тeмже убо, братие, должни есмы не плоти, еже по плоти жити.
<p>13 Аще бо по плоти живете, имате умрети, аще ли духом дeяния плотская умерщвляете, живи будете:
<p>14 елицы бо духом Божиим водятся, сии суть сынове Божии:
<p>15 не приясте бо духа работы паки в боязнь, но приясте духа сыноположения, о немже вопием: Авва Отче.
<p>16 Самый дух спослушествует духови нашему, яко есмы чада Божия.
<p>17 Аще же чада, и наслeдницы: наслeдницы убо Богу, снаслeдницы же Христу, понеже с ним страждем, да и с ним прославимся.
<p>18 Непщую бо, яко недостойны страсти нынeшняго времене к хотящей славe явитися в нас.
<p>19 Чаяние бо твари, откровения сынов Божиих чает:
<p>20 суетe бо тварь повинуся не волею, но за повинувшаго ю, на уповании,
<p>21 яко и сама тварь свободится от работы истлeния в свободу славы чад Божиих.
<p>22 Вeмы бо, яко вся тварь с нами совоздыхает и сболeзнует даже донынe:
<p>23 не точию же, но и сами начаток духа имуще, и мы сами в себe воздыхаем, всыновления чающе, избавления тeлу нашему.
<p>24 Упованием бо спасохомся. упование же видимое, нeсть упование: еже бо видит кто, что и уповает?
<p>25 Аще ли, егоже не видим, надeемся, терпeнием ждем.
<p>26 Сице же и дух способствует нам в немощех наших: о чесом бо помолимся, якоже подобает, не вeмы, но сам дух ходатайствует о нас воздыхании неизглаголанными.
<p>27 Испытаяй же сердца вeсть, что есть мудрование духа, яко по Богу приповeдует (ходатайствует) о святых.
<p>28 Вeмы же, яко любящым Бога вся поспeшествуют во благое, сущым по предувeдeнию званным:
<p>29 ихже бо предувeдe, (тeх) и предустави сообразных быти образу сына своего, яко быти ему первородну во многих братиях:
<p>30 а ихже предустави, тeх и призва: а ихже призва, сих и оправда: а ихже оправда, сих и прослави.
<p>31 Что убо речем к сим, аще Бог по нас, кто на ны,
<p>32 Иже убо своего сына не пощадe, но за нас всeх предал есть его, како убо не и с ним вся нам дарствует?
<p>33 Кто поемлет на избранныя Божия, Бог оправдаяй.
<p>34 Кто осуждаяй? Христос Иисус умерый, паче же и воскресый, иже и есть о десную Бога, иже и ходатайствует о нас.
<p>35 Кто ны разлучит от любве Божия, скорбь ли, или тeснота, или гонение, или глад, или нагота, или бeда, или мечь? якоже есть писано:
<p>36 яко тебе ради умерщвляеми есмы весь день: вмeнихомся якоже овцы заколения.
<p>37 Но во всeх сих препобeждаем за возлюбльшаго ны.
<p>38 Извeстихся бо, яко ни смерть, ни живот, ни ангели, ни начала, ниже силы, ни настоящая, ни грядущая,
<p>39 ни высота, ни глубина, ни ина тварь кая возможет нас разлучити от любве Божия, яже о Христe Иисусe Господe нашем.
<h4>9</h4>
<p>1 Истину глаголю о Христe, не лгу, послушествующей ми совeсти моей духом святым,
<p>2 яко скорбь ми есть велия и непрестающая болeзнь сердцу моему:
<p>3 молил бых ся бо сам аз отлучен быти от Христа по братии моей, сродницeх моих по плоти,
<p>4 иже суть Израилите, ихже всыновление и слава, и завeти и законоположение, и служение и обeтования:
<p>5 ихже отцы, и от нихже Христос по плоти, сый над всeми Бог благословен во вeки, аминь.
<p>6 Не такоже, яко отпаде слово Божие: не вси бо сущии от Израиля, сии Израиль,
<p>7 ни зане суть сeмя авраамле, вси чада: но во исаацe, рече, наречется ти сeмя.
<p>8 Сирeчь, не чада плотская, сия чада Божия: но чада обeтования причитаются в сeмя.
<p>9 Обeтования бо слово сие: на сие время прииду, и будет саррe Сын.
<p>10 Не точию же, но и ревекка от единаго ложа исаака отца нашего имущи:
<p>11 еще бо не рождшымся, ни сотворившым что благо или зло, да по избранию предложение Божие пребудет
<p>12 не от дeл, но от призывающаго, речеся ей, яко болий поработает меншему,
<p>13 якоже есть писано: иакова возлюбих, исава же возненавидeх.
<p>14 Что убо речем? Еда неправда у Бога? Да не будет.
<p>15 Моисеови бо глаголт: помилую, егоже аще помилую, и ущедрю, егоже аще ущедрю.
<p>16 Тeмже убо ни хотящаго, ни текущаго, но милующаго Бога.
<p>17 Глаголт бо писание фараонови: яко на истое сие воздвигох тя, яко да покажу тобою силу мою и да возвeстится имя мое по всей земли.
<p>18 Тeмже убо, егоже хощет, милует: а егоже хощет, ожесточает.
<p>19 Речеши убо ми: чесо ради еще укоряет, воли бо его кто противитися может?
<p>20 Тeмже убо, о, человeче, ты кто еси, против отвeщаяй Богови? еда речет здание создавшему е: почто мя сотворил еси тако?
<p>21 Или не имать власти скудельник на брении, от тогожде смeшения сотворити ов убо сосуд в честь, ов же не в честь?
<p>22 Аще же хотя Бог показати гнeв свой и явити силу свою, пренесе во мнозe долготерпeнии сосуды гнeва совершены в погибель:
<p>23 и да скажет богатство славы своея на сосудeх милости, яже предуготова в славу,
<p>24 ихже и призва нас не точию от иудей, но и от язык:
<p>25 якоже и во осии глаголт: нареку не люди моя люди моя, и невозлюбленую возлюблену:
<p>26 и будет, на мeстe, идeже речеся им: не людие мои есте вы, тамо нарекутся сынове Бога живаго.
<p>27 Исаиа же вопиет о Израили: аще будет число сынов Израилевых яко песок морский, останок спасется:
<p>28 слово бо скончавая и сокращая в правдe, яко слово сокращено сотворит Господь на земли,
<p>29 и якоже прорече исаиа: аще не бы Господь саваоф оставил нам сeмене, якоже содом убо были быхом, и якоже гоморру уподобилися быхом.
<p>30 Что убо речем, яко языцы, не гонящии правду, постигоша правду, правду же, яже от вeры:
<p>31 Израиль же, гоня закон правды, в закон правды не постиже.
<p>32 Чесо ради? Зане не от вeры, но от дeл закона: преткнушася бо о камень претыкания,
<p>33 якоже есть писано: се, полагаю в сионe камень претыкания и камень соблазна: и всяк вeруяй в онь не постыдится.
<h4>10</h4>
<p>1 Братие, благоволение убо моего сердца и молитва, яже к Богу по Израили, есть во спасeние.
<p>2 Свидeтельствую бо им, яко ревность Божию имут, но не по разуму.
<p>3 Не разумeюще бо Божия правды и свою правду ищуще поставити, правдe Божией не повинушася:
<p>4 кончина бо закона Христос, в правду всякому вeрующему.
<p>5 Моисей бо пишет правду юже от закона: яко сотворивый та человeк жив будет в них.
<p>6 А яже от вeры правда сице глаголет: да не речеши в сердцы твоем: кто взыдет на небо, сирeчь Христа свести:
<p>7 или кто снидет в бездну, сирeчь Христа от мертвых возвести.
<p>8 Но что глаголет писание? Близ ти глагол есть, во устeх твоих и в сердцы твоем, сирeчь глагол вeры, егоже проповeдаем:
<p>9 яко аще исповeси усты твоими Господа Иисуса, и вeруеши в сердцы твоем, яко Бог того воздвиже из мертвых, спасешися:
<p>10 сердцем бо вeруется в правду, усты же исповeдуется во спасeние.
<p>11 Глаголет бо писание: всяк вeруяй в онь не постыдится.
<p>12 Нeсть бо разнствия иудееви же и еллину: той бо Бог всeх, богатяй (богат сый) во всeх призывающих его.
<p>13 Всяк бо, иже аще призовет имя Господне, спасется.
<p>14 Како убо призовут, в негоже не вeроваша? Како же увeруют, егоже не услышаша? како же услышат без проповeдающаго?
<p>15 Како же проповeдят, аще не послани будут? Якоже есть писано: коль красны ноги благовeствующих мир, благовeствующих благая.
<p>16 Но не вси послушаша благовeствования. Исаиа бо глаголет: Господи, кто вeрова слуху нашему?
<p>17 Тeмже убо вeра от слуха, слух же глаголом Божиим.
<p>18 Но глаголю: еда не слышаша, Тeмже убо (но паче), во всю землю изыде вeщание их, и в концы вселенныя глаголы их.
<p>19 Но глаголю: еда не разумe Израиль? Первый моисей глаголет: аз раздражу вы не о языцe, но о языцe неразумнe (о не языцe, о языцe неразумнe) прогнeваю вас.
<p>20 Исаиа же дерзает и глаголет: обрeтохся не ищущым мене, явлен бых не вопрошающым о мнe.
<p>21 Ко Израилю же глаголет: весь день воздeх руцe мои к людем непокоривым и пререкающым.
<h4>11</h4>
<p>1 Глаголю убо: еда отрину Бог люди своя? Да не будет. Ибо и аз Израильтянин есмь, от сeмене авраамля, колeна вениаминова.
<p>2 Не отрину Бог людей своих, ихже прежде разумe. Или не вeсте, о илии что глаголет писание, яко приповeдует Богови на Израиля (вопиет к Богу на ииля.), глаголя:
<p>3 Господи, пророки твоя избиша и олтари твоя раскопаша: и аз остах един, и ищут души моея, изяти ю.
<p>4 Но что глаголет ему Божественный отвeт? Оставих себe седмь тысящ мужей, иже не преклониша колeна пред ваалом.
<p>5 Тако убо и в нынeшнее время останок по избранию благодати бысть.
<p>6 Аще ли по благодати, то не от дeл: зане блть уже не бывает благодать. Аще ли от дeл, ктому нeсть блть: зане дeло уже нeсть дeло.
<p>7 Что убо? Егоже искаше Израиль, сего не получи, а избрание получи. прочии же ослeпишася,
<p>8 якоже есть писано: даде им Бог дух умиления (даде им Бог духа нечувствия.), очи не видeти и ушы не слышати, даже до днешняго дне.
<p>9 И давид глаголет: да будет трапеза их в сeть и в лов, и в соблазн и в воздаяние им:
<p>10 да помрачатся очи их еже не видeти, и хребет их выну сляцай.
<p>11 Глаголю убо: еда согрeшиша, да отпадут? Да не будет. Но тeх падением спассение языком, во еже раздражити их.
<p>12 Аще ли же прегрeшение их богатство мира, и отпадение их богатство языков: кольми паче исполнение их?
<p>13 Вам бо глаголю языком: понеже убо есмь аз языком апостол, службу мою прославляю.
<p>14 Аще како раздражу мою плоть, и спасу нeкия от них?
<p>15 Аще бо отложение их, примирение миру, что приятие, развe жизнь из мертвых?
<p>16 Аще ли начаток свят, то и примeшение: и аще корень свят, то и вeтви.
<p>17 Аще ли нeкия от вeтвей отломишася, ты же, дивия маслина сый, прицeпился еси в них, и причастник корене и масти маслинныя сотворился еси,
<p>18 не хвалися на вeтви: аще ли же хвалишися, не ты корень носиши, но корень тебе.
<p>19 Речеши убо. отломишася вeтви, да аз прицeплюся.
<p>20 Добрe: невeрием отломишася, ты же вeрою стоиши: не высокомудрствуй, но бойся.
<p>21 Аще бо Бог естественных вeтвей не пощадe, да не како и тебе не пощадит.
<p>22 Виждь убо благость и непощадeние Божие: на отпадших убо непощадeние, а на тебe благость Божия, аще пребудеши в благости: аще ли же ни, то и ты отсeчен будеши.
<p>23 И они же, аще не пребудут в невeрствии, прицeпятся: силен бо есть Бог паки прицeпити их.
<p>24 Аще бо ты от естественныя отсeчен дивия маслины, и чрез естество прицeпился еси к добрeй маслинe: кольми паче сии, иже по естеству, прицeпятся своей маслинe?
<p>25 Не бо хощу вас не вeдeти тайны сея, братие, да не будете о себe мудри, яко ослeпление от части Израилеви бысть, дондеже исполнение языков внидет,
<p>26 и тако весь Израиль спасется, якоже есть писано: приидет от сиона избавляяй, и отвратит нечестие от иакова:
<p>27 и сей им от мене завeт, егда отиму грeхи их.
<p>28 По благовeствованию убо, врази вас ради: по избранию же, возлюблени отец ради.
<p>29 Нераскаянна бо дарования и звание Божие.
<p>30 Якоже бо и вы иногда противистеся Богови, нынe же помиловани бысте сих противлением (сих ради противления.):
<p>31 такожде и сии нынe противишася вашей милости (вашего ради помилования.), да и тии помиловани будут.
<p>32 Затвори бо Бог всeх в противление, да всeх помилует.
<p>33 о, глубина богатства и премудрости и разума Божия! яко неиспытани судове его, и неизслeдовани путие его.
<p>34 Кто бо разумe ум Господень, или кто совeтник ему бысть?
<p>35 Или кто прежде даде ему, и воздастся ему,
<p>36 Яко из того и тeм и в нем всяческая. Тому слава во вeки. Аминь.
<h4>12</h4>
<p>1 Молю убо вас, братие, щедротами Божиими, представите тeлеса ваша жертву живу, святу, благоугодну Богови, словесное служение ваше,
<p>2 и не сообразуйтеся вeку сему, но преобразуйтеся обновлением ума вашего, во еже искушати вам, что есть воля Божия благая и угодная и совершенная.
<p>3 Глаголю бо благодатию давшеюся мнe, всякому сущему в вас не мудрствовати паче, еже подобает мудрствовати: но мудрствовати в цeломудрии, коемуждо якоже Бог раздeлил есть мeру вeры.
<p>4 Якоже бо во едином тeлеси многи уды имамы, уды же вси не тожде имут дeлание,
<p>5 такожде мнози едино тeло есмы о Христe, а по единому друг другу уди.
<p>6 Имуще же дарования по благодати даннeй нам различна: аще пророчество, по мeрe вeры:
<p>7 аще ли служение, в служении: аще учяй, во учении:
<p>8 аще утeшаяй, во утeшении. подаваяй, в простотe: предстояй (начальствуяй), со тщанием. милуяй, с добрым изволением.
<p>9 Любы нелицемeрна: ненавидяще злаго, прилeпляйтеся благому:
<p>10 братолюбием друг ко другу любезни: честию друг друга болша творяще:
<p>11 тщанием не лeниви, духом горяще, Господви работающе.
<p>12 упованием радующеся, скобри терпяще, в молитвe пребывающе:
<p>13 требованием святых приобщающеся, страннолюбия держащеся:
<p>14 благословляйте гонящыя вы: благословите, а не клените.
<p>15 Радоватися с радующимися, и плакати с плачущими.
<p>16 Тожде друг ко другу мудрствующе. не высокая мудрствующе, но смиренными ведущеся: не бывайте мудри о себe:
<p>17 ни единому же зла за зло воздающе, промышляюще добрая пред всeми человeки.
<p>18 Аще возможно, еже от вас, со всeми человeки мир имeйте.
<p>19 Не себе отмщающе, возлюблении, но дадите мeсто гнeву. Писано бо есть: мнe отмщение, аз воздам, глаголет Господь.
<p>20 Аще убо алчет враг твой, ухлeби его: аще ли жаждет, напой его: сие бо творя, углие огнено собираеши на главу его.
<p>21 Не побeжден бывай от зла, но побeждай благим злое.
<h4>13</h4>
<p>1 Всяка душа властем предержащым да повинуется: нeсть бо власть аще не от Бога, сущыя же власти от Бога учинены суть.
<p>2 Тeмже противляяйся власти, Божию повелeнию противляется: противляющиися же себe грeх приемлют.
<p>3 Князи бо не суть боязнь добрым дeлом, но злым. Хощеши же ли не боятися власти? Благое твори, и имeти будеши похвалу от него:
<p>4 Божий бо слуга есть, тебe во благое. Аще ли злое твориши, бойся, не бо без ума (всуе) мечь носит: Божий бо слуга есть, отмститель в гнeв злое творящему.
<p>5 Тeмже потреба повиноватися не токмо за гнeв, но и за совeсть.
<p>6 Сего бо ради и дани даете: служители бо Божии суть, во истое сие пребывающе.
<p>7 Воздадите убо всeм должная: емуже убо урок, урок: а емуже дань, дань: а емуже страх, страх: и емуже честь, честь.
<p>8 Ни единому же ничимже должни бывайте, точию еже любити друг друга: любяй бо друга, закон исполни.
<p>9 Еже бо: не прелюбы сотвориши, не убиеши, не украдеши, не лжесвидeтелствуеши, не похощеши, и аще кая ина заповeдь, в сем словеси совершается, во еже: возлюбиши искренняго твоего, якоже сам себе.
<p>10 Любы искреннему зла не творит. исполнение убо закона любы есть.
<p>11 И сие, вeдяще время, яко час уже нам от сна востати. Нынe бо ближайшее нам спассение, нежели егда вeровахом.
<p>12 Нощь убо прейде, а день приближися: отложим убо дeла темная, и облечемся во оружие свeта.
<p>13 Яко во дни, благообразно да ходим, не козлогласовании и пиянствы, не любодeянии и студодeянии, не рвением и завистию:
<p>14 но облецытеся Господем нашим Иисус Христом, и плоти угодия не творите в похоти.
<h4>14</h4>
<p>1 Изнемогающаго же в вeрe приемлите, не в сомнeние помышлении.
<p>2 Ов бо вeрует ясти вся, а изнемогаяй зелия да яст.
<p>3 Ядый не ядущаго да не укоряет: и не ядый ядущаго да не осуждает: Бог бо его прият.
<p>4 Ты кто еси судяй чуждему рабу? Своему Господви стоит, или падает. Станет же, силен бо есть Бог поставити его.
<p>5 Ов убо разсуждает день чрез день, ов же судит на всяк день. Кииждо своею мыслию да извeствуется.
<p>6 Мудрствуяи день, Господеви мудрствует: и не мудрствуяй день, Господеви не мудрствует. Ядый, Господеви яст. благодарит бо Бога: и не ядый, Господеви не яст, и благодарит Бога.
<p>7 Никтоже бо нас себe живет, и никтоже себe умирает:
<p>8 аще бо живем, Господеви живем, аще же умираем, Господеви умираем: аще убо живем, аще умираем, Господни есмы.
<p>9 На сие бо Христос и умре и воскресе и оживе, да и мертвыми и живыми обладает.
<p>10 Ты же почто осуждаеши брата твоего, или ты что уничижаеши брата твоего? Вси бо предстанем судищу Христову.
<p>11 Писано бо есть: живу аз, глаголет Господь, яко мнe поклонится всяко колeно, и всяк язык исповeстся Богови.
<p>12 Тeмже убо кийждо нас о себe слово даст Богу.
<p>13 Не ктому убо друг друга осуждаем, но сие паче судите, еже не полагати претыкания брату или соблазна.
<p>14 Вeм и извeщен есмь о Христe Иисусe, яко ничтоже скверно само собою: точию помышляющему что скверно быти, оному скверно есть.
<p>15 Аще же брашна ради брат твой скорбит, уже не по любви ходиши: не брашном твоим того погубляй, за негоже Христос умре.
<p>16 Да не хулится убо ваше благое.
<p>17 Нeсть бо царство Божие брашно и питие, но правда и мир и радость о дусe святe.
<p>18 Иже бо сими служит Христови, благоугоден есть Богови и искусен человeком.
<p>19 Тeмже убо мир возлюбим и яже к созиданию друг ко другу.
<p>20 Не брашна ради разоряй дeло Божие. Вся бо чиста, но зло человeку претыканием ядущему.
<p>21 Добро не ясти мяс, ниже пити вина, ни о немже брат твой претыкается или соблазняется или изнемогает.
<p>22 Ты вeру имаши? о себe сам имeй пред Богом. Блажен не осуждаяй себе, о немже искушается.
<p>23 А сомняяйся, аще яст, осуждается, зане не от вeры: всяко же, еже не от вeры, грeх есть.
<p>24 Могущему же вас утвердити по благовeствованию моему и проповeданию Иисус Христову, по откровению тайны, лeты вeчными умолчанныя,
<p>25 явльшияся же нынe, писании пророческими, по повелeнию вeчнаго Бога, в послушание вeры во всeх языцех познавшияся,
<p>26 единому премудрому Богу, Иисусом Христом, емуже слава во вeки. Аминь.
<h4>15</h4>
<p>1 Должни есмы мы сильнии немощи немощных носити, и не себe угождати:
<p>2 кииждо же вас ближнему да угождает во благое к созиданию.
<p>3 Ибо и Христос не себe угоди, но якоже есть писано: поношения поносящих тебe нападоша на мя.
<p>4 Елика бо преднаписана быша, в наше наказание преднаписашася, да терпeнием и утeшением писаний упование имамы.
<p>5 Бог же терпeния и утeшения да даст вам тожде мудрствовати друг ко другу о Христe Иисусe,
<p>6 да единодушно едиными усты славите Бога и Отца Господа нашего Иисуса Христа.
<p>7 Тeмже приемлите друг друга, якоже и Христос прият вас во славу Божию.
<p>8 Глаголю же Христа Иисуса служителя бывша обрeзания по истинe Божией, во еже утвердити обeтования отцев.
<p>9 а языком по милости, прославити Бога, якоже есть писано: сего ради исповeмся тебe во языцeх, Господи, и имени твоему пою.
<p>10 И паки глаголет: возвеселитеся, языцы, с людьми его.
<p>11 И паки: хвалите Господа, вси языцы, и похвалите его, вси людие.
<p>12 И паки исаиа глаголет: будет корень иессеов, и востаяй владeти над языки: на того языцы уповают.
<p>13 Бог же упования да исполнит вас всякия радости и мира в вeрe, избыточествовати вам во уповании, силою духа святаго.
<p>14 Извeщен же есмь, братие моя, и сам аз о вас, яко и сами вы полни есте благости, исполнени всякаго разума, могуще и иныя научити:
<p>15 дерзeе же писах вам, братие моя, от части, яко воспоминая вам, за блть данную ми от Бога,
<p>16 во еже быти ми служителю Иисус Христову во языцeх, священнодeйствующу благовeствование Божие, да будет приношение еже от язык благоприятно и освященно духом святым.
<p>17 Имам убо похвалу о Христe Иисусe в тeх, яже к Богу:
<p>18 не смeю бо глаголати что, ихже не содeя Христос мною, в послушание языков, словом и дeлом,
<p>19 в силe знамений и чудес, силою духа Божия, якоже ми от иерусалима и окрест даже до иллирика исполнити благовeствование Христово.
<p>20 Сице же потщахся благовeстити, не идeже именовася Христос, да не на чужем основании созижду,
<p>21 но якоже есть писано: имже не возвeстися о нем, узрят, и иже не слышаша, уразумeют.
<p>22 Тeмже и возбранен бых многажды приити к вам.
<p>23 Нынe же ктому мeста не имыи в странах сих, желание же имый приити к вам от многих лeт,
<p>24 яко аще поиду во испанию, прииду к вам. Уповаю бо мимогрядый видeти вас и вами проводитися тамо, аще вас прежде от части насыщуся.
<p>25 Нынe же гряду во иерусалим, служяй святым,
<p>26 благоволиша бо македониа и ахаиа общение нeкое сотворити к нищым святым живущым во иерусалимe.
<p>27 Благоволиша бо, и должни им суть. Аще бо в духовных их причастницы быша языцы, должни суть и в плотских послужити им.
<p>28 Сие убо скончав, и запечатлeв им плод сей, поиду вами во испанию:
<p>29 вeм же, яко грядый к вам, во исполнении благословения благовeстия Христова прииду.
<p>30 Молю же вы, братие, Господем нашим Иисус Христом и любовию духа, споспeшствуите ми в молитвах о мнe к Богу,
<p>31 да избавлюся от противляющихся во иудеи, и да служба моя, яже во иерусалимe, благоприятна будет святым.
<p>32 да с радостию прииду к вам волею Божиею и упокоюся с вами.
<p>33 Бог же мира со всeми вами. Аминь.
<h4>16</h4>
<p>1 Вручаю же вам фиву сестру нашу, сущу служительницу церкве яже в кегхреех:
<p>2 да приимете ю о Господe достойнe святым, и споспeшствуите ей, о нейже аще от вас потребует вещи: ибо сия заступница многим бысть, и самому мнe.
<p>3 Цeлуйте прискиллу и акилу, споспeшника моя о Христe Иисусe,
<p>4 иже по души моей своя выя положиста, ихже не аз един благодарю, но и вся церкви языческия: и домашнюю их церковь.
<p>5 Цeлуйте епенета возлюбленнаго ми, иже есть начаток ахаии во Христа.
<p>6 Цeлуйте мариамь, яже много трудися о нас.
<p>7 Цeлуйте андроника и иунию, сродники моя и сплeнники моя, иже суть нарочиты во апостолeх, иже и прежде мене вeроваста во Христа.
<p>8 Цeлуйте амплиа возлюбленнаго ми о Господe.
<p>9 Цeлуйте урвана споспeшника нашего о Христe, и стахиа возлюбленнаго ми.
<p>10 Цeлуйте апеллиа искусна о Христe. Цeлуйте сущыя от аристовула.
<p>11 Цeлуйте иродиона сродника моего. Цeлуйте иже от наркисса сущыя о Господe.
<p>12 Цeлуйте трифену и трифосу труждающыяся о Господe. Цeлуйте персиду возлюбленную, яже много трудися о Господe.
<p>13 Цeлуйте руфа избраннаго о Господe, и матерь его и мою.
<p>14 Цeлуйте асигкрита, флегонта, ерма, патрова, ермиа, и сущую с ними братию.
<p>15 Цeлуйте филолога и иулию, ниреа и сестру его, и олимпана, и сущыя с ними вся святыя.
<p>16 Цeлуйте друг друга лобзанием святым. Цeлуют вы вся церкви Христовы.
<p>17 Молю же вы, братие, блюдитеся от творящих распри и раздоры, кромe учения, емуже вы научистеся, и уклонитеся от них:
<p>18 таковии бо Господеви нашему Иисусу Христу не работают, но своему чреву: иже благими словесы и благословением прельщают сердца незлобивых.
<p>19 Ваше бо послушание ко всeм достиже. Радуюся же еже о вас. хощу же вас мудрых убо быти во благое, простых же в злое.
<p>20 Бог же мира да сокрушит сатану под ноги вашя вскорe. Благодать Господа нашего Иисуса Христа с вами. Аминь.
<p>21 Цeлует вас тимофей споспeшник мой, и лукий и иасон и сосипатр, сродницы мои.
<p>22 Цeлую вы и аз тертий, написавый послание сие, о Господe.
<p>23 Цeлует вы гаие странноприимец мой и церкве всея. Цeлует вы ераст строитель градский, и куарт брат.
<p>24 Благодать Господа нашего Иисуса Христа со всeми вами. Аминь.
