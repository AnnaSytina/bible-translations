<h4>1</h4>
<p>1 Петр, апостол Иисус Христов, избранным пришельцем разсeяния понта, галатии, каппадокии, асии и вифинии,
<p>2 по прозрeнию Бога Отца, во святыни духа, в послушание и кропление крове Иисус Христовы: благодать вам и мир да умножится.
<p>3 Благословен Бог и Отец Господа нашего Иисуса Христа, иже по мнозей своей милости порождей нас во упование живо воскреснием Иисус Христовым от мертвых,
<p>4 в наслeдие нетлeнно и нескверно и неувядаемо, соблюдено на небесeх вас ради,
<p>5 иже силою Божиею соблюдаеми есте чрез вeру, во спасeние готовое явитися во время послeднее.
<p>6 О немже радуйтеся, мало нынe, аще лeпо есть, прискорбни бывше в различных напастeх:
<p>7 да искушение вашея вeры многочестнeйше злата гибнуща, огнем же искушена, обрящется в похвалу и честь и славу, во откровении Иисус Христовe,
<p>8 егоже не видeвше любите, и на негоже нынe не зряще, вeрующе же, радуетеся радостию неизглаголанною и прославленною,
<p>9 приемлюще кончину вeрe вашей, спасeние душам:
<p>10 о немже спасeнии взыскаша и испыташа пророцы, иже о вашей благодати прорекоша,
<p>11 испытающе, в каково или в кое время являше в них дух Христов, прежде свидeтельствуя о Христовых страстех, и о славах, яже по сих:
<p>12 имже открыся, яко не им самeм, но нам служаху сия, яже нынe возвeстишася вам благовeствовавшими вам духом святым посланным с небесе, в няже желают ангели приникнути.
<p>13 Тeмже, возлюбленнии, препоясавше чресла помышления вашего, трезвящеся, совершеннe уповайте на приносимую вам благодать откровением Иисус Христовым.
<p>14 Яко чада послушания, не преобразующеся первыми невeдeния вашего похотeнии,
<p>15 но по звавшему вы святому, и сами святи во всем житии будите.
<p>16 Зане писано есть: святи будите, яко аз свят есмь.
<p>17 И аще Отца называете нелицемeрно судяща комуждо по дeлу, со страхом жития вашего время жительствуйте,
<p>18 вeдяще, яко не истлeнным сребром или златом избавистеся от суетнаго вашего жития отцы преданнаго,
<p>19 но честною кровию яко агнца непорочна и преч(с)та Христа,
<p>20 предувeдeна убо прежде сложения мира, явльшася же в послeдняя лeта вас ради,
<p>21 иже его ради вeруете в Бога воздвигшаго его из мертвых и славу ему давша, яко да вeра ваша и упование будет на Бога.
<p>22 Душы вашя очистивше в послушании истины духом, в братолюбие нелицемeрно, от чиста сердца друг друга любите прилeжно,
<p>23 порождени не от сeмене истлeнна, но неистлeнна, словом живаго Бога и пребывающа во вeки.
<p>24 Зане всяка плоть яко трава, и всяка слава человeча яко цвeт травный: изсше трава, и цвeт ея отпаде:
<p>25 глагол же Господнь пребывает во вeки. Се же есть глагол благовeствованный в вас.
<h4>2</h4>
<p>1 Отложше убо всяку злобу и всяку лесть и лицемeрие и зависть и вся клеветы,
<p>2 яко новорождени младенцы, словесное и нелестное млеко возлюбите, яко да о нем возрастете во спасение:
<p>3 понеже вкусисте, яко благ Господь.
<p>4 К немуже приходяще, камени живу, от человeк убо уничижену, от Бога же избрану, честну,
<p>5 и сами яко камение живо зиждитеся во храм духовен, святителство свято, возносити жертвы духовны, благоприятны Богови Иисус Христом.
<p>6 Зане писано есть в писании: се полагаю в сионe камень краеуголен, избран, честен: и вeруяй вонь не постыдится.
<p>7 Вам убо честь вeрующым, а противящымся камень, егоже небрегоша зиждущии, сей бысть во главу угла, и камень претыкания и камень соблазна:
<p>8 о немже и претыкаются слову противляющиися, на неже и положени быша.
<p>9 Вы же род избран, царское священие, язык свят, людие обновления, яко да добродeтели возвeстите из тмы вас призвавшаго в чудный свой свeт:
<p>10 иже иногда не людие, нынe же людие Божии: иже не помиловани, нынe же помиловани бысте.
<p>11 Возлюбленнии, молю яко пришелцев и странников, огребатися от плотских похотей, яже воюют на душу,
<p>12 житие ваше имуще добро во языцeх, да о немже клевещут вас аки злодeев, от добрых дeл видeвше, прославят Бога в день посeщения.
<p>13 Повинитеся убо всякому человeчу созданию (началству) Господа ради: аще царю, яко преобладающу:
<p>14 аще ли же князем, яко от него посланным, во отмщение убо злодeем, в похвалу же благотворцем.
<p>15 Яко тако есть воля Божия, благотворящым обуздовати безумных человeк невeжство:
<p>16 яко свободни, а не яко прикровение имуще злобы свободу, но яко раби Божии.
<p>17 Всeх почитайте, братство возлюбите, Бога бойтеся, царя чтите.
<p>18 Раби, повинуйтеся во всяцeм страсe владыкам, не токмо благим и кротким, но и строптивым.
<p>19 Се бо есть угодно пред Богом, аще совeсти ради Божия терпит кто скорби, стражда без правды.
<p>20 Кая бо похвала, аще согрeшающе мучими терпите? Но аще добро творяще и страждуще терпите, сие угодно пред Богом,
<p>21 на сие бо и звани бысте: зане и Христос пострада по нас, нам оставль образ, да послeдуем стопам его:
<p>22 иже грeха не сотвори, ни обрeтеся лесть во устeх его:
<p>23 иже укаряемь противу не укаряше, стражда не прещаше, предаяше же судящему првно:
<p>24 иже грeхи нашя сам вознесе на тeлe своем на древо, да от грeх избывше, правдою поживем: егоже язвою исцeлeсте.
<p>25 Бeсте бо яко овцы заблуждшыя не имущя пастыря: но возвратистеся нынe к пастырю и посeтителю душ ваших.
<h4>3</h4>
<p>1 Такожде же и жены, повинующяся своим мужем, да и аще нeцыи не повинуются слову, женским житием без слова плeнени будут,
<p>2 видeвше еже со страхом чисто житие ваше.
<p>3 Имже да будет не внeшняя, плетения влас и обложения злата, или одeяния риз, лeпота,
<p>4 но потаеный сердца человeк, в неистлeнии кроткаго и молчаливаго духа, еже есть пред Богом многоцeнно.
<p>5 Тако бо иногда и святыя жены, уповающыя на Бога, украшаху себе, повинующяся своим мужем:
<p>6 якоже сарра послушаше авраама, господина того зовущи: еяже бысте чада, благотворящя и не боящяся ни единаго страха.
<p>7 Мужие такожде, вкупe живуще со своими женами по разуму, яко немощнeйшу сосуду женскому воздающе честь, яко и снаслeдницы благодатныя жизни, во еже не прекращатися молитвам вашым.
<p>8 Конец же, вси единомудрени будите, милостиви, братолюбцы, милосердни, благоутробни, мудролюбцы, смиреномудри:
<p>9 не воздающе зла за зло, или досаждения за досаждение: супротивное же, благословяще, вeдяще, яко на се звани бысте, да благословение наслeдите.
<p>10 Хотяй бо живот любити и видети дни благи, да удержит язык свой от зла, и устнe свои еже не глаголати льсти.
<p>11 Да уклонится от зла, и да сотворит благо, да взыщет мира и да держится его:
<p>12 зане очи Господни на првныя, и ушы его в молитву их, лице же Господне на творящыя злая, еже потребити их от земли.
<p>13 И кто озлобит вас, аще благому подобницы будете?
<p>14 Но аще и страждете правды ради, блажени есте: страха же их не убойтеся, ниже смущайтеся.
<p>15 Господа же Бога освятите в сердцах ваших: готови же присно ко отвeту всякому вопрошающему вы словесе о вашем уповании, с кротостию и страхом:
<p>16 совeсть имуще благу, да о немже клевещут вас аки злодeев, постыдятся злословящии ваше благое о Христe житие.
<p>17 Лучше бо есть благое творящым, аще хощет воля Божия, пострадати, нежели зло творящым:
<p>18 зане и Христос единою о грeсeх наших пострада, првник за неправедники, да приведет ны Богови, умерщвлен убо быв плотию, ожив же духом:
<p>19 о немже и сущым в темницe духовом сошед проповeда,
<p>20 противльшымся иногда, егда ожидаше Божие долготерпeние, во дни ноевы, дeлаему ковчегу, в немже мало, сирeчь осмь душ, спасошася от воды.
<p>21 Егоже воображение нынe и нас спасает крещение, не плотския отложение скверны, но совeсти благи вопрошение у Бога, воскреснием Иисус Христовым,
<p>22 иже есть одесную Бога, возшед на небо, покоршымся ему ангелом и властем и силам.
<h4>4</h4>
<p>1 Христу убо пострадавшу за ны плотию, и вы в ту же мысль вооружитеся: зане пострадавый плотию, преста от грeха,
<p>2 во еже не ктому человeческим похотем, но воли Божией прочее во плоти жити время.
<p>3 Довлeет бо вам мимошедшее время жития, волю языческую творившым, хождшым в нечистотах, в похотех, в мужеложствe, в скотоложствe, в помыслeх, в пиянствe, в козлогласованиих, в лихоимании и богомерзких идолослужениих:
<p>4 о немже дивятся, не сходящымся вам в тоже блуда разлияние, хуляще:
<p>5 иже воздадят слово готову сущему судити живым и мертвым.
<p>6 На се бо и мертвым благовeстися, да суд убо приимут по человeку плотию, поживут же по Бозe духом.
<p>7 Всeм же кончина приближися. Уцeломудритеся убо и трезвитеся в молитвах.
<p>8 Прежде же всeх друг ко другу любовь прилeжну имeйте, зане любовь покрывает множество грeхов.
<p>9 Страннолюбцы друг ко другу, без роптании.
<p>10 Кийждо якоже прият дарование, между себе сим служаще, яко добрии строителие различныя благодати Божия.
<p>11 Аще кто глаголет, яко словеса Божия: аще кто служит, яко от крeпости, юже подает Бог: да о всем славится Бог Иисус Христом, емуже есть слава и держава во вeки вeков. Аминь.
<p>12 Возлюбленнии, не дивитеся еже в вас раждежению ко искушению вам бываему, яко чужду вам случающуся:
<p>13 но понеже приобщаетеся Христовым страстем, радуйтеся, яко да и в явление славы его возрадуетеся веселящеся.
<p>14 Аще укоряеми бываете о имени Христовe, блажени есте яко славы и Божий дух на вас почивает: онeми убо хулится, а вами прославляется.
<p>15 Да не кто убо от вас постраждет яко убийца, или яко тать, или яко злодeй, или яко чуждопосeтитель:
<p>16 аще ли же яко Христианин, да не стыдится, да прославляет же Бога в части сей.
<p>17 Яко время начати суд от дому Божия: аще же прежде от вас, кая кончина противящымся Божию евлию?
<p>18 И аще првник едва спасется, нечестивый и грeшный гдe явится?
<p>19 Тeмже и страждущии по воли Божией, яко вeрну зиждителю да предадят душы своя во благотворении.
<h4>5</h4>
<p>1 Старцы иже в вас молю, яко старец сый и свидeтель Христовым страстем, иже и хотящей славe явитися общник:
<p>2 пасите еже в вас стадо Божие, посeщающе не нуждею, но волею и по Бозe, ниже неправедными прибытки, но усердно,
<p>3 ни яко обладающе причту, но образи бывайте стаду:
<p>4 и явльшуся пастыреначальнику, приимете неувядаемый славы вeнец.
<p>5 Такоже юнии, повинитеся старцем: вси же друг другу повинующеся, смиреномудрие стяжите, зане Бог гордым противится, смиренным же дает благодать.
<p>6 Смиритеся убо под крeпкую руку Божию, да вы вознесет во время:
<p>7 всю печаль вашу возвергше нань, яко той печется о вас.
<p>8 Трезвитеся, бодрствуйте, зане супостат ваш диавол, яко лев рыкая, ходит, иский кого поглотити:
<p>9 емуже противитеся тверди вeрою, вeдуще, яко тeже страсти случаются вашему братству, еже в мирe.
<p>10 Бог же всякия благодати, призвавый вас в вeчную свою славу о Христe Иисусe, мало пострадавшыя, той да совершит вы, да утвердит, да укрeпит, да оснует.
<p>11 Тому слава и держава во вeки вeков. Аминь.
<p>12 Силуаном вам вeрным братом, яко непщую, вмалe написах, моля и засвидeтельствуя сей быти истиннeй благодати Божией, в нейже стоите.
<p>13 Цeлует вы яже в вавилонe соизбранная, и марко сын мой.
<p>14 Цeлуйте друг друга лобзанием любве. Мир вам всeм о Христe Иисусe. Аминь.
