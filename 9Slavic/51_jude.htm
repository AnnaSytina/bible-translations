<h4>1</h4>
<p>1 Иуда, Иисуса Христа раб, брат же иакова, сущым о Бозe Отцe освященным, Иисус Христом соблюденным званным:
<p>2 милость вам и мир и любы да умножится.
<p>3 Возлюбленнии, всяко тщание творя писати вам о общем спасении вашем, нужду возимeх писати вам, моля подвизатися о преданнeи вeрe святым единою.
<p>4 Привнидоша бо нeцыи человeцы, древле предуставленнии на сие осуждение, нечестивии, Бога нашего благодать прелагающии в скверну, и единаго владыки Бога и Господа нашего Иисуса Христа отметающиися.
<p>5 Воспомянути же вам хощу, вeдущым и вам единою сие, яко Господь люди от земли египетския спасе, послeди невeровавшыя погуби:
<p>6 аггелы же не соблюдшыя своего начальства, но оставльшыя свое жилище, на суд великаго дне узами вeчными под мраком соблюде.
<p>7 Якоже содома и гоморра и окрестнии их грады, подобным им образом преблудивше и ходивше вслeд плоти иныя, предлежат в показание, огня вeчнаго суд подемше,
<p>8 такожде убо и сии, сония видяще, плоть убо сквернят, господства же отметаются, славы же хуляще (не трепещут).
<p>9 Михаил же архангел, егда со диаволом разсуждая глаголаше о моисеовe тeлеси, не смeяше суда навести хульна, но рече: да запретит тебe Господь.
<p>10 Сии же, елика убо не вeдят, хулят: елика же по естеству яко безсловесная животная вeдят, в сих сквернятся.
<p>11 Горе им. яко в путь каинов поидоша, и в лесть валаамовы мзды устремишася, и в пререкании корреовe погибоша.
<p>12 Сии суть в любвах ваших сквернители, с вами ядуще, без боязни себе пасуще: облацы безводни, от вeтр преносими: древеса есенна, безплодна, дважды умерша, искоренена.
<p>13 волны свирeпыя моря, воспeняющя своя стыдeния: звeзды прелестныя, имже мрак тьмы во вeки блюдется.
<p>14 Пророчествова же и о сих седмый от адама енох, глаголя: се приидет Господь во тьмах святых ангел своих,
<p>15 сотворити суд о всeх и изобличити всeх нечестивых о всeх дeлeх нечестия их, имиже нечествоваша, и о всeх жестоких словесeх их, яже глаголаша нань грeшницы нечестивии.
<p>16 Сии суть ропотницы, укорители, (часть порочна,) в похотех своих ходяще нечестием и законопреступлением: и уста их глаголют прегордая: чудящеся лицам пользы ради.
<p>17 Вы же, возлюбленнии, поминайте глаголы преждереченныя от апостол Господа нашего Иисуса Христа.
<p>18 зане глаголаху вам, яко в послeднее время будут ругатели, по своих похотех ходяще и нечестиих.
<p>19 Сии суть отдeляюще себе (от единости вeры, и суть) тeлесни, духа не имуще.
<p>20 Вы же, возлюбленнии, стою вашею вeрою назидающе себе, духом святым молящеся,
<p>21 сами себе в любви Божиеи соблюдайте, ждуще милости Господа нашего Иисуса Христа, в жизнь вeчную.
<p>22 И овeх убо милуите разсуждающе.
<p>23 овeх же страхом спасайте, от огня восхищающе. обличайте же с боязнию, ненавидяще и яже от плоти оскверненую ризу.
<p>24 Могущему же сохранити вы без грeха и без скверны и поставити пред славою своею непорочных в радости,
<p>25 единому премудрому Богу и спасу нашему, Иисусом Христом Господем нашим, слава и величие, держава и власть, прежде всего вeка, и нынe, и во вся вeки. Аминь.
