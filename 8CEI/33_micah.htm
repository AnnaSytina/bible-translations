<h4>1</h4>
<p>1 Parola del Signore rivolta a Michea di Morèset al tempo di Iotam di Acaz e di Ezechia re di Giuda. Visione che egli ebbe riguardo a Samaria e a Gerusalemme.
<p>2 Udite popoli tutti!<br/> Fa’ attenzione o terra,<br/> con quanto contieni!<br/> Il Signore Dio sia testimone contro di voi,<br/> il Signore dal suo santo tempio.
<p>3 Poiché ecco il Signore esce dalla sua dimora<br/> e scende e cammina<br/> sulle alture della terra;
<p>4 si sciolgono i monti sotto di lui<br/> e le valli si squarciano<br/> come cera davanti al fuoco,<br/> come acque versate su un pendio.
<p>5 Tutto ciò per l’infedeltà di Giacobbe<br/> e per i peccati della casa d’Israele.<br/> Qual è l’infedeltà di Giacobbe?<br/> Non è forse Samaria?<br/> Quali sono le alture di Giuda?<br/> Non è forse Gerusalemme?
<p>6 Ridurrò Samaria a un mucchio di rovine in un campo,<br/> a un luogo per piantarvi la vigna.<br/> Rotolerò le sue pietre nella valle,<br/> scoprirò le sue fondamenta.
<p>7 Tutte le sue statue saranno frantumate,<br/> tutti i suoi guadagni andranno bruciati,<br/> di tutti i suoi idoli farò scempio,<br/> perché li ha messi insieme a prezzo di prostituzione<br/> e in prezzo di prostituzione torneranno.
<p>8 Perciò farò lamenti e griderò,<br/> me ne andrò scalzo e nudo,<br/> manderò ululati come gli sciacalli,<br/> urli lamentosi come gli struzzi,
<p>9 perché la sua piaga è incurabile<br/> ed è giunta fino a Giuda,<br/> si estende fino alle soglie del mio popolo,<br/> fino a Gerusalemme.
<p>10 Non l’annunciate in Gat,<br/> non piangete,<br/> a Bet-Leafrà rotolatevi nella polvere.
<p>11 Emigra popolazione di Safir,<br/> nuda e vergognosa;<br/> non è uscita la popolazione di Saanan.<br/> Bet-Esel è in lutto;<br/> ha tolto a voi la sua difesa.
<p>12 Si attendeva il benessere<br/> la popolazione di Marot,<br/> invece è scesa la sciagura<br/> da parte del Signore<br/> fino alle porte di Gerusalemme.
<p>13 Attacca i destrieri al carro,<br/> o abitante di Lachis!<br/> Essa fu l’inizio del peccato<br/> per la figlia di Sion,<br/> poiché in te sono state trovate<br/> le infedeltà d’Israele.
<p>14 Perciò tu darai un regalo d’addio a Morèset-Gat,<br/> le case di Aczib saranno una delusione<br/> per i re d’Israele.
<p>15 Ti farò ancora giungere un conquistatore,<br/> o abitante di Maresà.<br/> Fino ad Adullàm arriverà<br/> la gloria d’Israele.
<p>16 Tàgliati i capelli ràsati la testa<br/> per via dei tuoi figli tue delizie;<br/> allarga la tua calvizie come un avvoltoio,<br/> perché vanno in esilio<br/> lontano da te.
<h4>2</h4>
<p>1 Guai a coloro che meditano l’iniquità<br/> e tramano il male sui loro giacigli;<br/> alla luce dell’alba lo compiono,<br/> perché in mano loro è il potere.
<p>2 Sono avidi di campi e li usurpano,<br/> di case e se le prendono.<br/> Così opprimono l’uomo e la sua casa,<br/> il proprietario e la sua eredità.
<p>3 Perciò così dice il Signore:<br/> «Ecco io medito contro questa genìa<br/> una sciagura da cui non potranno sottrarre il collo<br/> e non andranno più a testa alta,<br/> perché sarà un tempo di calamità.
<p>4 In quel tempo<br/> si intonerà su di voi una canzone,<br/> si leverà un lamento e si dirà:<br/> “Siamo del tutto rovinati;<br/> ad altri egli passa l’eredità del mio popolo,<br/> non si avvicinerà più a me,<br/> per restituirmi i campi che sta spartendo!”.
<p>5 Perciò non ci sarà nessuno<br/> che tiri a sorte per te,<br/> quando si farà la distribuzione<br/> durante l’assemblea del Signore».
<p>6 «Non profetizzate!» dicono i profeti.<br/> «Non profetizzate riguardo a queste cose,<br/> cioè che non ci raggiungerà l’obbrobrio».
<p>7 è forse già cosa detta o casa di Giacobbe?<br/> è forse stanca la pazienza del Signore<br/> o questo è il suo modo di agire?<br/> Non sono forse benefiche le sue parole<br/> per chi cammina con rettitudine?
<p>8 Ma voi contro il mio popolo<br/> insorgete come nemici:<br/> strappate il mantello e la dignità<br/> a chi passa tranquillo senza intenzioni bellicose.
<p>9 Cacciate le donne del mio popolo<br/> fuori dalle loro piacevoli case,<br/> e togliete ai loro bambini<br/> il mio onore per sempre.
<p>10 «Su andatevene,<br/> perché questo non è più luogo di riposo».<br/> A causa della sua impurità<br/> provoca distruzione e rovina totale.
<p>11 Se uno che insegue il vento<br/> e spaccia menzogne dicesse:<br/> «Ti profetizzo riguardo al vino<br/> e a bevanda inebriante»,<br/> questo sarebbe un profeta<br/> per questo popolo.
<p>12 Certo ti radunerò tutto o Giacobbe;<br/> certo ti raccoglierò resto d’Israele.<br/> Li metterò insieme come pecore in un recinto sicuro,<br/> come una mandria in mezzo al pascolo,<br/> dove muggisca lontano dagli uomini.
<p>13 Chi ha aperto la breccia li precederà<br/> forzeranno e varcheranno la porta<br/> e usciranno per essa.<br/> Marcerà il loro re innanzi a loro<br/> e il Signore sarà alla loro testa.
<h4>3</h4>
<p>1 Io dissi:<br/> «Ascoltate capi di Giacobbe,<br/> voi governanti della casa d’Israele:<br/> Non spetta forse a voi conoscere la giustizia?».
<p>2 Nemici del bene e amanti del male,<br/> voi togliete loro la pelle di dosso<br/> e la carne dalle ossa.
<p>3 Divorano la carne del mio popolo<br/> e gli strappano la pelle di dosso,<br/> ne rompono le ossa e lo fanno a pezzi,<br/> come carne in una pentola,<br/> come lesso in un calderone.
<p>4 Allora grideranno al Signore,<br/> ma egli non risponderà<br/> nasconderà loro la faccia in quel tempo,<br/> perché hanno compiuto azioni malvagie.
<p>5 Così dice il Signore<br/> contro i profeti che fanno traviare il mio popolo,<br/> che annunciano la pace<br/> se hanno qualcosa tra i denti da mordere,<br/> ma a chi non mette loro niente in bocca<br/> dichiarano la guerra.
<p>6 Quindi per voi sarà notte<br/> invece di visioni,<br/> tenebre per voi invece di responsi.<br/> Il sole tramonterà su questi profeti<br/> e oscuro si farà il giorno su di loro.
<p>7 I veggenti saranno ricoperti di vergogna<br/> e gli indovini arrossiranno;<br/> si copriranno tutti il labbro,<br/> perché non hanno risposta da Dio.
<p>8 Mentre io sono pieno di forza,<br/> dello spirito del Signore,<br/> di giustizia e di coraggio,<br/> per annunciare a Giacobbe le sue colpe,<br/> a Israele il suo peccato.
<p>9 Udite questo dunque,<br/> capi della casa di Giacobbe,<br/> governanti della casa d’Israele,<br/> che aborrite la giustizia<br/> e storcete quanto è retto,
<p>10 che costruite Sion sul sangue<br/> e Gerusalemme con il sopruso;
<p>11 i suoi capi giudicano in vista dei regali,<br/> i suoi sacerdoti insegnano per lucro,<br/> i suoi profeti danno oracoli per denaro.<br/> Osano appoggiarsi al Signore dicendo:<br/> «Non è forse il Signore in mezzo a noi?<br/> Non ci coglierà alcun male».
<p>12 Perciò per causa vostra,<br/> Sion sarà arata come un campo<br/> e Gerusalemme diverrà un mucchio di rovine,<br/> il monte del tempio un’altura boscosa.
<h4>4</h4>
<p>1 Alla fine dei giorni<br/> il monte del tempio del Signore<br/> sarà saldo sulla cima dei monti<br/> e si innalzerà sopra i colli,<br/> e ad esso affluiranno i popoli.
<p>2 Verranno molte genti e diranno:<br/> «Venite saliamo sul monte del Signore<br/> e al tempio del Dio di Giacobbe,<br/> perché ci insegni le sue vie<br/> e possiamo camminare per i suoi sentieri».<br/> Poiché da Sion uscirà la legge<br/> e da Gerusalemme la parola del Signore.
<p>3 Egli sarà giudice fra molti popoli<br/> e arbitro fra genti potenti,<br/> fino alle più lontane.<br/> Spezzeranno le loro spade e ne faranno aratri,<br/> delle loro lance faranno falci;<br/> una nazione non alzerà più la spada<br/> contro un’altra nazione,<br/> non impareranno più l’arte della guerra.
<p>4 Siederanno ognuno tranquillo sotto la vite<br/> e sotto il fico<br/> e più nessuno li spaventerà,<br/> perché la bocca del Signore degli eserciti ha parlato!
<p>5 Tutti gli altri popoli<br/> camminino pure ognuno nel nome del suo dio,<br/> noi cammineremo nel nome del Signore nostro Dio,<br/> in eterno e per sempre.
<p>6 «In quel giorno - oracolo del Signore -<br/> radunerò gli zoppi,<br/> raccoglierò i dispersi<br/> e coloro che ho trattato duramente.
<p>7 Degli zoppi io farò un resto,<br/> dei lontani una nazione forte».<br/> E il Signore regnerà su di loro<br/> sul monte Sion,<br/> da allora e per sempre.
<p>8 E a te torre del gregge,<br/> colle della figlia di Sion a te verrà,<br/> ritornerà a te la sovranità di prima,<br/> il regno della figlia di Gerusalemme.
<p>9 Ora perché gridi così forte?<br/> In te non c’è forse un re?<br/> I tuoi consiglieri sono forse periti,<br/> perché ti prendono i dolori come di partoriente?
<p>10 Spasima e gemi figlia di Sion come una partoriente,<br/> perché presto uscirai dalla città<br/> e dimorerai per la campagna<br/> e andrai fino a Babilonia.<br/> Là sarai liberata,<br/> là il Signore ti riscatterà<br/> dalla mano dei tuoi nemici.
<p>11 Ora si sono radunate contro di te<br/> molte nazioni,<br/> che dicono: «Sia profanata,<br/> e godano i nostri occhi<br/> alla vista di Sion».
<p>12 Ma esse non conoscono<br/> i pensieri del Signore<br/> e non comprendono il suo consiglio,<br/> poiché le ha radunate<br/> come covoni sull’aia.
<p>13 àlzati e trebbia figlia di Sion,<br/> perché renderò di ferro il tuo corno<br/> e di bronzo le tue unghie<br/> e tu stritolerai molti popoli:<br/> consacrerai al Signore i loro guadagni<br/> e le loro ricchezze al padrone di tutta la terra.
<p>14 Ora fatti delle incisioni o figlia guerriera;<br/> hanno posto l’assedio intorno a noi,<br/> con la verga percuotono sulla guancia<br/> il giudice d’Israele.
<h4>5</h4>
<p>1 E tu Betlemme di èfrata,<br/> così piccola per essere fra i villaggi di Giuda,<br/> da te uscirà per me<br/> colui che deve essere il dominatore in Israele;<br/> le sue origini sono dall’antichità,<br/> dai giorni più remoti.
<p>2 Perciò Dio li metterà in potere altrui<br/> fino a quando partorirà colei che deve partorire;<br/> e il resto dei tuoi fratelli ritornerà ai figli d’Israele.
<p>3 Egli si leverà e pascerà con la forza del Signore,<br/> con la maestà del nome del Signore suo Dio.<br/> Abiteranno sicuri perché egli allora sarà grande<br/> fino agli estremi confini della terra.
<p>4 Egli stesso sarà la pace!<br/> Se Assur entrerà nella nostra terra<br/> e metterà il piede nei nostri palazzi,<br/> noi schiereremo contro di lui<br/> sette pastori e otto capi di uomini,
<p>5 che governeranno la terra di Assur con la spada,<br/> la terra di Nimrod con il suo stesso pugnale.<br/> Egli ci libererà da Assur,<br/> se entrerà nella nostra terra<br/> e metterà piede entro i nostri confini.
<p>6 Il resto di Giacobbe<br/> sarà in mezzo a molti popoli,<br/> come rugiada mandata dal Signore<br/> e come pioggia che cade sull’erba,<br/> che non attende nulla dall’uomo<br/> e nulla spera dai figli dell’uomo.
<p>7 Allora il resto di Giacobbe<br/> sarà in mezzo a numerose nazioni<br/> come un leone tra le belve della foresta,<br/> come un leoncello tra greggi di pecore,<br/> il quale se entra calpesta e sbrana<br/> e non c’è scampo.
<p>8 La tua mano si alzerà<br/> contro tutti i tuoi nemici,<br/> e tutti i tuoi avversari<br/> saranno sterminati.
<p>9 «In quel giorno - oracolo del Signore -<br/> distruggerò i tuoi cavalli in mezzo a te<br/> e manderò in rovina i tuoi carri;
<p>10 distruggerò le città della tua terra<br/> e demolirò tutte le tue fortezze.
<p>11 Ti strapperò di mano i sortilegi<br/> e non avrai più indovini.
<p>12 Distruggerò in mezzo a te<br/> i tuoi idoli e le tue stele,<br/> né più ti prostrerai<br/> davanti a un’opera delle tue mani.
<p>13 Estirperò da te i tuoi pali sacri,<br/> distruggerò le tue città.
<p>14 Con ira e furore,<br/> farò vendetta delle nazioni<br/> che non hanno voluto obbedire».
<h4>6</h4>
<p>1 Ascoltate dunque ciò che dice il Signore:<br/> «Su illustra la tua causa ai monti<br/> e i colli ascoltino la tua voce!».
<p>2 Ascoltate o monti il processo del Signore,<br/> o perenni fondamenta della terra,<br/> perché il Signore è in causa con il suo popolo,<br/> accusa Israele.
<p>3 «Popolo mio che cosa ti ho fatto?<br/> In che cosa ti ho stancato? Rispondimi.
<p>4 Forse perché ti ho fatto uscire dalla terra d’Egitto,<br/> ti ho riscattato dalla condizione servile<br/> e ho mandato davanti a te<br/> Mosè Aronne e Maria?
<p>5 Popolo mio ricorda le trame<br/> di Balak re di Moab,<br/> e quello che gli rispose<br/> Balaam figlio di Beor.<br/> Ricòrdati di quello che è avvenuto<br/> da Sittìm a Gàlgala,<br/> per riconoscere<br/> le vittorie del Signore».
<p>6 «Con che cosa mi presenterò al Signore,<br/> mi prostrerò al Dio altissimo?<br/> Mi presenterò a lui con olocausti,<br/> con vitelli di un anno?
<p>7 Gradirà il Signore<br/> migliaia di montoni<br/> e torrenti di olio a miriadi?<br/> Gli offrirò forse il mio primogenito<br/> per la mia colpa,<br/> il frutto delle mie viscere<br/> per il mio peccato?».
<p>8 Uomo ti è stato insegnato ciò che è buono<br/> e ciò che richiede il Signore da te:<br/> praticare la giustizia,<br/> amare la bontà,<br/> camminare umilmente con il tuo Dio.
<p>9 La voce del Signore grida alla città<br/> e chi ha senno teme il suo nome:<br/> «Ascoltate tribù e assemblea
<p>10 della città.<br/> Ci sono ancora nella casa dell’empio<br/> i tesori ingiustamente acquistati<br/> e una detestabile <i>efa</i> ridotta?
<p>11 Potrò io giustificare<br/> le bilance truccate<br/> e il sacchetto di pesi falsi?
<p>12 I ricchi della città sono pieni di violenza<br/> e i suoi abitanti proferiscono menzogna;<br/> le loro parole sono un inganno!
<p>13 Allora anch’io ho cominciato a colpirti,<br/> a devastarti per i tuoi peccati.
<p>14 Mangerai ma non ti sazierai,<br/> e la tua fame rimarrà in te;<br/> metterai da parte ma nulla salverai;<br/> e se qualcosa salverai,<br/> io lo consegnerò alla spada.
<p>15 Seminerai ma non mieterai;<br/> frangerai le olive ma non ti ungerai d’olio;<br/> produrrai mosto ma non berrai il vino.
<p>16 Tu osservi gli statuti di Omri<br/> e tutte le pratiche della casa di Acab,<br/> e segui i loro progetti,<br/> perciò io farò di te una desolazione,<br/> i tuoi abitanti oggetto di scherno<br/> e subirai l’obbrobrio del mio popolo».
<h4>7</h4>
<p>1 Ahimè! Sono diventato<br/> come uno spigolatore d’estate,<br/> come un racimolatore dopo la vendemmia!<br/> Non un grappolo da mangiare,<br/> non un fico per la mia voglia.
<p>2 L’uomo pio è scomparso dalla terra,<br/> non c’è più un giusto fra gli uomini:<br/> tutti stanno in agguato<br/> per spargere sangue;<br/> ognuno con la rete dà la caccia al fratello.
<p>3 Le loro mani sono pronte per il male:<br/> il principe avanza pretese,<br/> il giudice si lascia comprare,<br/> il grande manifesta la cupidigia,<br/> e così distorcono tutto.
<p>4 Il migliore di loro è come un rovo,<br/> il più retto una siepe di spine.<br/> Nel giorno predetto dalle tue sentinelle,<br/> il tuo castigo è giunto,<br/> adesso è il loro smarrimento.
<p>5 Non credete all’amico,<br/> non fidatevi del compagno.<br/> Custodisci le porte della tua bocca<br/> davanti a colei che riposa sul tuo petto.
<p>6 Il figlio insulta suo padre,<br/> la figlia si rivolta contro la madre,<br/> la nuora contro la suocera<br/> e i nemici dell’uomo<br/> sono quelli di casa sua.
<p>7 Ma io volgo lo sguardo al Signore,<br/> spero nel Dio della mia salvezza,<br/> il mio Dio mi esaudirà.
<p>8 Non gioire di me,<br/> o mia nemica!<br/> Se sono caduta mi rialzerò<br/> se siedo nelle tenebre,<br/> il Signore sarà la mia luce.
<p>9 Sopporterò lo sdegno del Signore<br/> perché ho peccato contro di lui,<br/> finché egli tratti la mia causa<br/> e ristabilisca il mio diritto,<br/> finché mi faccia uscire alla luce<br/> e io veda la sua giustizia.
<p>10 La mia nemica lo vedrà<br/> e sarà coperta di vergogna,<br/> lei che mi diceva:<br/> «Dov’è il Signore tuo Dio?».<br/> I miei occhi gioiranno nel vederla:<br/> sarà calpestata come fango della strada.
<p>11 è il giorno in cui le tue mura<br/> saranno riedificate;<br/> in quel giorno più ampi saranno i tuoi confini.
<p>12 In quel giorno si verrà a te<br/> dall’Assiria fino alle città dell’Egitto,<br/> dall’Egitto fino al Fiume,<br/> da mare a mare da monte a monte.
<p>13 La terra diventerà un deserto<br/> a causa dei suoi abitanti,<br/> per il frutto delle loro azioni.
<p>14 Pasci il tuo popolo con la tua verga,<br/> il gregge della tua eredità,<br/> che sta solitario nella foresta<br/> tra fertili campagne;<br/> pascolino in Basan e in Gàlaad<br/> come nei tempi antichi.
<p>15 Come quando sei uscito dalla terra d’Egitto,<br/> mostraci cose prodigiose.
<p>16 Vedranno le genti e resteranno deluse<br/> di tutta la loro potenza.<br/> Si porranno la mano sulla bocca,<br/> i loro orecchi ne resteranno assorditi.
<p>17 Leccheranno la polvere come il serpente,<br/> come i rettili della terra;<br/> usciranno tremanti dai loro nascondigli,<br/> trepideranno e di te avranno timore.
<p>18 Quale dio è come te,<br/> che toglie l’iniquità e perdona il peccato<br/> al resto della sua eredità?<br/> Egli non serba per sempre la sua ira,<br/> ma si compiace di manifestare il suo amore.
<p>19 Egli tornerà ad avere pietà di noi,<br/> calpesterà le nostre colpe.<br/> Tu getterai in fondo al mare tutti i nostri peccati.
<p>20 Conserverai a Giacobbe la tua fedeltà,<br/> ad Abramo il tuo amore,<br/> come hai giurato ai nostri padri<br/> fin dai tempi antichi.
